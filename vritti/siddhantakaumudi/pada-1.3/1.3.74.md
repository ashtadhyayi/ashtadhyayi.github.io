---
index: 1.3.74
index_padded: 1.3.074

sutra: णिचश्च
vritti: siddhantakaumudi
vrittiindex: 2564
---

णिजन्तादात्मनेपदं स्यार्तृगामिनि क्रियाफले । चोरयते । चोरयामास । चोरयिता । चोर्यात् । चोरयिषीष्ट । णिश्रि--(सि.कौ. 2312) इति चङ् । णौ चङि--(सि.कौ. 2314) इति ह्रस्वः । द्वित्वम् । हलादिः शेषः (सि.कौ. 2179) । दीर्घो लघोः (सि.कौ. 2318) इत्यभ्यासदीर्घः । अचूचुरत् । अचूचुरत ।[चिति स्मृत्याम् (धा.पा. 1536)](#) । चिन्तयति । अचिचिन्तत् । चिन्तेति । पठितव्ये इदित्करणं णिचः पाक्षिकत्वे लिङ्गम् । तेन चिन्त्यात् । चिन्त्यते इत्यादौ नलोपो न । चिन्तति । चिन्तेत् । एतच्च ज्ञापकं सामान्यापेक्षमित्येके । अत एकहल्--(सि.कौ. 2260) इत्यत्र वृत्तिकृता जगाण जगणतुरित्युदाहृतत्वात् विशेषापेक्षमित्यपरे । अत एव (गणसूत्रम् -) आधृषाद्वा इत्यस्य न वैयर्थ्यम् ।[यत्रि संकोचे (धा.पा. 1537)](#) । यन्त्रयति । यन्त्रेति पठितुं शक्यम् । यत्तु इदित्करणाद्यन्त्रतीति माधवेनोक्तं तच्चिन्त्यम् । एवं कुद्रितत्रिमत्रिषु ।[स्फुडि परिहासे (धा.पा. 1538)](#) । स्फुण्डयति । इदित्करणात् । स्फुण्डति । स्फुटीति पाठान्तरम् । स्फुण्टयति ।[लक्ष दर्शनाङ्कनयोः (धा.पा. 1539)](#) ।[कुद्रि अनृतभाषणे (धा.पा. 1540)](#) । कुन्द्रयति ।[लड उपसेवायाम् (धा.पा. 1541)](#) । लाडयति ।[मिदि स्नेहने (धा.पा. 1542)](#) । मिन्दयति । मिन्दति ।[ओलडि उत्क्षेपणे (धा.पा. 1543)](#) । ओलण्डयति । ओलण्डति । ओकार इदित्येके । लण्डयति । लण्डति । उकारादिरयमित्यन्ये । उलण्डयति ।[जल अपवारणे (धा.पा. 1544)](#) । लज इत्येके ।[पीड अवगाहने (धा.पा. 1545)](#) । पीडयति ॥
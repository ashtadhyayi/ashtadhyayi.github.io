---
index: 7.4.56
index_padded: 7.4.056

sutra: दम्भ इच्च
vritti: siddhantakaumudi
vrittiindex: 2621
---

दम्भेरच इत्स्यादीच्च सादौ सनि । अभ्यासलोपः । हलन्ताच्च (सि.कौ. 2613) इत्यत्र हल्ग्रहणं जातिपरमित्युक्तम् । तेन सनः कित्त्वान्नलोपः । धिप्सति । धीप्सति । दिदम्भिषति । शिश्रीषति । शिश्रयिषति । उदोष्ठ्यपूर्वस्य (सि.कौ. 2494) । सुस्वूर्षति । सिस्वरिषति । युयूषति । यियविषति । ऊर्णुनूषति । ऊर्णुनुविषति । ऊर्णुनविषति । न च परत्वाद्गुणावादेशयोः सतोरभ्यासे उकारो न श्रूयेतेति वाच्यम् । द्विर्वचनेचि (सि.कौ. 2343) इति सूत्रेण द्वित्वे कर्तव्ये स्थानिरूपातिदेशादादेशमनिषेधाद्वा । न च सन्नन्तस्य द्वित्वं प्रति कार्यित्वान्निमित्तता कथमिति वाच्यम् ॥ [(परिभाषा - ) कार्यमनुभवन्हि कार्यी निमित्ततया नाश्रीयते न त्वननुभवन्नपि] ॥ न चेह सन् द्वित्वमनुभवति । बुभूर्षति । बिभरिषति । ज्ञपिः पुगन्तो मित्संज्ञकः पकारान्तश्चौरादिकश्च । इडभावे इको झल् (सि.कौ. 2612) इति कित्त्वान्न गुणः । अज्झन--(सि.कौ. 2614) इति दीर्घः परत्वाण्णिलोपेन बाध्यते । आप्ज्ञप्--(सि.कौ. 2619) इति ईत् । ज्ञीप्सति । जिज्ञपयिषति । अमितस्तु । जिज्ञापयिषति । जनसन--- (सि.कौ. 2504) इत्यात्वम् । सिषासति । सिसनिषति ॥ । _तनिपतिदरिद्रातिभ्यः सनो वा इड्वाच्यः_ (वार्तिकम्) ॥
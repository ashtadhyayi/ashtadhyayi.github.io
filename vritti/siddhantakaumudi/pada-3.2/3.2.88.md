---
index: 3.2.88
index_padded: 3.2.088

sutra: बहुलं छन्दसि
vritti: siddhantakaumudi
vrittiindex: 3419
---

उपपदान्तरेऽपि हन्तेर्बहुलं क्विप् स्यात् । मातृहा । पितृहा । छन्दसि लिट्--(सि.कौ. 3093) । भूतसामान्ये । अहं द्यावापृथिवी आ ततान (अ॒हं द्यावा॑पृथि॒वी आ त॑तान) । लिटः कानज्वा--(सि.कौ. 3094) । क्वसुश्च (सि.कौ. 3095) । छन्दसि लिटः कानच्क्वसू वा स्तः । चक्राणा वृष्णि (च॒क्रा॒णा वृष्णि॑) । यो नो अग्ने अररिवाँ अघायुः (यो नो॑ अग्ने॒ अर॑रिवाँ अघा॒युः) । णेश्छन्दसि--(सि.कौ. 3117) । ण्यन्ताद्धातोश्छन्दसि इष्णुच् स्यात्तच्छीलादौ । वीरुधः पारयिष्णवः (वी॒रुध॑ पारयि॒ष्णवः॑) । भुवश्च--(सि.कौ. 3118) । अस्मात्केवलात्प्राग्वत् । भविष्णुः ॥ । _छन्दसि परेच्छायां क्यच उपसंख्यानम्_ (वार्तिकम्) ॥ क्याच्छन्दसि--(सि.कौ. 3150) । उप्रत्ययः स्यात् । अघायुः ॥ । _एरजधिकारे जवसवौ छन्दसि वाच्यौ_ (वार्तिकम्) ॥ जवे याभिर्यूनः (ज॒वे याभि॒र्यूनः॑) । ऊर्वोर्मे जवः । देवस्य सवितुः सवे (दे॒वस्य॑ सवि॒तुः॒ स॒वे) ॥
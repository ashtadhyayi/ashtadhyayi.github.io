---
index: 3.2.171
sutra: आदृगमहनजनः किकिनौ लिट् च
vritti: siddhantakaumudi
vrittiindex: 3151
---

आदन्तादृदन्ताद्गमादिभ्यश्च किकिनौ स्तश्छन्दसि तौ च लिड्वत् । पपिः सोमं ददिर्गाः । बभ्रिर्वज्रम् । जग्मिर्युवा । जघ्निर्वृत्रममित्रियम् । जज्ञिः ॥ । _भाषायां धाञ्कृसृगमिजनिनमिभ्यः_ (वार्तिकम्) ॥ दधिः । चक्रिः । सस्रिः । जग्मिः । जज्ञिः । नेमिः ॥ । _सासहिवावहिचाचलिपापतीनामुपसंख्यानम्_ (वार्तिकम्) ॥ यङ्न्तेभ्यः सहेत्यादिभ्यः किकिनौ पतेर्नीगभावश्च निपात्यते ॥
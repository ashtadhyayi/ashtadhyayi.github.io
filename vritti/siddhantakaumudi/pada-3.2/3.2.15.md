---
index: 3.2.15
index_padded: 3.2.015

sutra: अधिकरणे शेतेः
vritti: siddhantakaumudi
vrittiindex: 2929
---

खे शेते खशयः ॥ । _पार्श्वादिषूपसंख्यानम्_ (वार्तिकम्) ॥ पार्श्वाभ्यां शेते पार्श्वशयः । पृष्टशयः । उदरेण शेते उदरशयः ॥ । उत्तानादिषु कर्तृषु ॥ उत्तानः शेते उत्तानशयः । अवमूर्धशयः । अवनतो मूर्धा यस्य सः अवमूर्धा । अधोमुखः शेते इत्यर्थः ॥ । _गिरौ डश्छन्दसि_ (वार्तिकम्) ॥ गिरौ शेते गिरिशः । कथं तर्हि गिरिशमुपचचार प्रत्यहं सा सुकेशीति । गिरिरस्यास्तीति विग्रहे लोमादित्वाच्छः ॥
---
index: 1.4.15
index_padded: 1.4.015

sutra: नः क्ये
vritti: siddhantakaumudi
vrittiindex: 2659
---

क्यचि क्यङि च नान्तमेव पदं स्यान्नान्यत् । सन्निपातपरिभाषया क्यचो यस्य लोपो न । गव्यांचकार । गव्यिता । नाव्यांचकार । नाव्यिता । नलोपः । राजीयति । प्रत्ययोत्तरपदयोश्च (सि.कौ. 1373) । त्वद्यति । मद्यति । एकार्थयोरित्येव । युष्मद्यति । अस्मद्यति । हलि च (सि.कौ. 354) । गीर्यति । पूर्यति । धातोरित्येव । नेह । दिवमिच्छति । दिव्यति । इह पुरमिच्छति पुर्यतीति माधवेनोक्तं प्रत्युदाहरणं चिन्त्यम् । पूर्गिरोः साम्यात् । दीव्यतीति दीर्घस्तु प्राचः प्रामादिक एव । अदस्यति । रीङृतः (सि.कौ. 1234) । कर्त्रीयति । क्यच्व्योश्च (सि.कौ. 2119) । गर्गीयति । वाच्यति । अकृत्सार्व-- (सि.कौ. 2298) इति दीर्घः । कवीयति । समिध्यति ॥
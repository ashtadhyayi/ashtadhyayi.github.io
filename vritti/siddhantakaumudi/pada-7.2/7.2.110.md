---
index: 7.2.110
sutra: यः सौ
vritti: siddhantakaumudi
vrittiindex: 441
---

इदमो दस्य यः स्यात्सौ ॥ इदमो मः (सि.कौ. 343) इयम् । त्यदाद्यत्वं टाप् ।दश्च (सि.कौ. 345) इति मः । इमे । इमाः । इमाम् । इमे । इमाः । अनया ॥ हलि लोपः (सि.कौ. 347) । आभ्याम् 3 । आभिः । अस्यै । अस्याः 2 । अनयोः 2 । आसाम् । अस्याम् । आसु । अन्वादेशे तु । एनाम् । एने । एनाः । एनया । एनयोः 2 । ऋत्विक् (सि.कौ. 373) आदिना सृजेः क्विन् अमागमश्च निपातितः । स्रक् । स्रग् । स्रजौ । स्रजः । स्रग्भ्याम् । स्रक्षु । त्यदाद्यत्वं टाप् । स्या । त्ये । त्याः । एवं तद् यद् एतद् । वाक् । वाग् । वाचौ । वाचः । वाग्भ्याम् । वाक्षु । अप् शब्दो नित्यं बहुवचनान्तः । अप्तृन् (सि.कौ. 277) इति दीर्घः । आपः । अपः ॥
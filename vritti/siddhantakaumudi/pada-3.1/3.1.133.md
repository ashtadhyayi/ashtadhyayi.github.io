---
index: 3.1.133
sutra: ण्वुल्तृचौ
vritti: siddhantakaumudi
vrittiindex: 2895
---

॥ अथ पूर्वकृदन्तप्रकरणम्‌ ॥

 धातोरेतौ स्तः । कर्तरि कृत् (सि.कौ. 2832) इति कर्त्रर्थे । युवोरनाकौ (सि.कौ. 1247) । कारकः । कर्ता । वोढुमर्हो वोढा । कारिका । कर्त्री । गाङ्कुटा--(सि.कौ. 2461) इति ङित्त्वम् । कुटिता । अञ्णिदित्युक्तेर्न ङित्त्वम् । कोटकः । विज इट् (सि.कौ. 2536) । विजिता । हनस्तोऽचिण्णलोः (सि.कौ. 2574) । घातकः । आतो युक् (सि.कौ. 2761) । दायकः । नोदात्तोपदेशस्य (सि.कौ. 2763) इति न वृद्धिः । शमकः । दमकः । अनिटस्तु नियामकः । जनिवध्योश्च (सि.कौ. 2512) । जनकः । वध हिंसायाम् । वधकः । रधिजभोरचि (सि.कौ. 2302) । रन्धकः । जम्भकः । नेट्यलिटि रधेः (सि.कौ. 2516) । रधिता । रद्धा । मस्जिनशोः (सि.कौ. 2517) इति नुम् । मङ्क्ता । नंष्टा । नशिता । रभेरशब्लिटोः (सि.कौ. 2581) । रम्भकः । रब्धा । लभेश्च (सि.कौ. 2582) । लम्भकः । लब्धा । तीषसह-(सि.कौ. 2340) इति वेट् । एषिता । एष्टा । सहिता । सोढा । दरिद्रातेरालोपः । दरिद्रिता । ण्वुलि न । दरिद्रायकः । कृत्यल्युट (सि.कौ. 2841) इत्येव सूत्रमस्तु । यत्र विहितास्ततोऽन्यत्रापि स्युरित्यर्थात् । एवं च बहुलग्रहणं योगविभागेन कृन्मात्रस्यार्थव्यभिचारार्थम् । पादाभ्यां ह्रियते पादहारकः । कर्मणि ण्वुल् ॥ । _क्रमेः कर्तर्यात्मनेपदविषयात्कृत इण्निषेधो वाच्यः_ (वार्तिकम्) ॥ प्रक्रन्ता ॥ कर्तरीति किम् । प्रक्रमितव्यम् । आत्मनेपदेति किम् । संक्रमिता । अनन्यभावे विषयशब्दः । तेन अनुपसर्गाद्वा (सि.कौ. 2716) इति विकल्पार्हस्य न निषेधः । क्रमिता । तदर्हत्वमेव तद्विषयत्वम् । तेन क्रन्तेत्यपीति केचित् । गमेरिट्-(सि.कौ. 2401)इत्यत्र परस्मैपदग्रहणं तङानयोरभावं लक्षयति । संजिगमिषिता । एवं न वृद्भ्यश्चतुर्भ्यः (सि.कौ. 2348) । विवृत्सिता । यङन्तात् ण्वुल् । अल्लोपस्य स्थानिवत्त्वान्न वृद्धिः । पापचकः । यङ्लुगन्तात्तु पापाचकः ॥
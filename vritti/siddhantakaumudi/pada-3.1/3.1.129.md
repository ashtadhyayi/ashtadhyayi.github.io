---
index: 3.1.129
sutra: पाय्यसान्नाय्यनिकाय्यधाय्या मानहविर्निवाससामिधेनीषु
vritti: siddhantakaumudi
vrittiindex: 2890
---

मीयतेऽनेन पाय्यं मानम् । ण्यत् धात्वादेः षत्वं च । आतो युक् (सि.कौ. 2761) इति युक् । सम्यङ् नीयते होमार्थमग्निं प्रतीति सान्नाय्यं हविर्विशेषः । ण्यदायादेशः समो दीर्घश्च निपात्यते । निचीयतेऽस्मिन्धान्यादिकं निकायो निवासः । अधिकरणे ण्यत् आय् धात्वादेः कुत्वं च निपात्यते । धीयतेऽनया समिदिति धाय्या ऋक् ॥
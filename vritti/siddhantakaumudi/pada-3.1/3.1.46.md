---
index: 3.1.46
index_padded: 3.1.046

sutra: श्लिष आलिङ्गने
vritti: siddhantakaumudi
vrittiindex: 2514
---

(श्लिषः)स्मात्परस्यानिटश्च्लेः क्सः स्यात् । पुषाद्यङोऽपवादो न तु चिणः । पुरस्तादपवादन्यायात् ॥(आलिङ्गने) श्लिषश्च्लेरालिङ्गन एव क्सो नान्यत्र । योगविभागसामर्थ्याच्छल इगुपधादित्यस्याप्ययं नियमः । अश्लिक्षत्कन्यां देवदत्तः । आलिङ्गन एवेति किम् । समश्लिषज्जतु काष्ठम् । अङ् । प्रत्यासत्ताविह श्लिषिः । कर्मणि अनालिङ्गने सिजेव न तु क्सः । एकवचने चिण् । अश्लेषि । अश्लिक्षाताम् । अश्लिक्षत । अश्लिष्ठाः । अश्लिढ्वम् ।[शक विभाषितो मर्षणे (धा.पा. 1187)](#) । विभाषित इत्युभयपदीत्यर्थः । शक्यति । शक्यते हरिं द्रष्टुं भक्तः । शशाक । शेकिथ । शशक्थ । शेके । शक्ता । शक्ष्यति । शक्ष्यते । अशकत् । अशक्त । सेट्कोऽयमित्येके । तन्मतेनानिट्कारिकासु लृदित्पठितः । शकिता । शकिष्यति ।[ष्विदा गात्रप्रक्षरणे (धा.पा. 1188)](#) । घर्मस्रुतावित्यर्थः । अयं ञीदिति न्यासकारादयः । नेति हरदत्तादयः । स्विद्यति । सिष्वेद । सिष्वेदिथ । स्वेत्ता । अस्विदत् ।[क्रुध क्रोधे (धा.पा. 1189)](#) । क्रोद्धा । क्रोत्स्यति ।[क्षुध बुभुक्षायाम् (धा.पा. 1190)](#) । क्षोद्धा । कथं क्षुधित्त इति । संपदादिक्विबन्तात्तारकादित्वादितजिति माधवः । वस्तुतस्तु वसतिक्षुधोः--- (सि.कौ. 3046) इतीट् वक्ष्यते ।[शुध शौचे (धा.पा. 1191)](#) । शुध्यति । शुशोध । शोद्धा ।[षिधु संराद्धौ (धा.पा. 1192)](#) । ऊदित्पाठः । प्रामादिकः । सिध्यति । सेद्धा । सेत्स्यति । असिधत् ।[रध हिंसासंराद्ध्योः (धा.पा. 1193)](#) । संरीद्धिर्निष्पत्तिः । रध्यति । रधिजभोरचि (सि.कौ. 2302) इति नुम् । ररन्धतुः ॥
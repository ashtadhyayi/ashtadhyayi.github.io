---
index: 3.1.134
sutra: नन्दिग्रहिपचादिभ्यो ल्युणिन्यचः
vritti: siddhantakaumudi
vrittiindex: 2896
---

नन्द्यादेर्ल्युर्ग्रह्यादेर्णिनिः पचादेरच् स्यात् । नन्दयतीति नन्दनः । जनमर्दयतीति जनार्दनः । मधुसूदनः । विशेषेण भीषयतीति विभीषणः । लवणः । नन्द्यादिगणे निपातनाण्णत्वम् । ग्राही । स्थायी । मन्त्री । विशयी । वृद्ध्याभावो निपातनात् । विषयी । इह षत्वमपि । परिभावी । परिभवी । पाक्षिको वृद्ध्यभावो निपात्यते । पचादिराकृतिगणः । शिवशमरिष्टस्य करे (सि.कौ. 3489) कर्मणि घटोऽठच् (सि.कौ. 1836) इति सूत्रयोः करोतेर्घटेश्चाच् प्रयोगात् । अच् प्रत्यये परे यङिलुग्विधानाच्च । केषांचिद्बाधकबाधनार्थः । पचतीति पचः । नदट् । चोरट् । देवट् । इत्यादयष्टितः । नदी । चोरी । देवी । दीव्यतेः । इगुपध--(सि.कौ. 2897) इति कः प्राप्तः । न्यङ्क्वादिषु पाठात् श्वापकोऽपि । यङोऽचि च (सि.कौ. 2650) इति लुक् । न धातुलोप--(सि.कौ. 2656) इति गुणवृद्धिनिषेधः । चेक्रियः । नेन्यः । लोलुवः । पोपुवः । मरीमृजः ॥ । _चरिचलिपतिवदीनां वा द्वित्वमच्याक्चाभ्यासस्येति वक्तव्यम्_ (वार्तिकम्) ॥ आगमस्य दीर्घत्वसामर्थ्यादभ्यासह्रस्वो हलादिः शेषः (सि.कौ. 2179) च न । चराचरः । चलाचलः । पतापतः । वदावदः ॥ । _हन्तेर्घत्वं च_ (वार्तिकम्) ॥ घत्वमभ्यासस्य उत्तरस्य तु अभ्यासाच्च (सि.कौ. 2430) इति कुत्वम् । घनाघनः ॥ । _पाटेर्णिलुक्चोक्च दीर्घश्चाभ्यासस्य_ (वार्तिकम्) ॥ पाटुपटः ॥ पक्षे चरः । चलः । पतः । वदः । हनः । पाटः । रात्रेः कृति--(सि.कौ. 1008) इति वा मुम् । रात्रिंचरः । रात्रचरः ।

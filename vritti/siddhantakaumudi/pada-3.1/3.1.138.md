---
index: 3.1.138
sutra: अनुपसर्गाल्लिम्पविन्दधारिपारिवेद्युदेजिचेतिसातिसाहिभ्यश्च
vritti: siddhantakaumudi
vrittiindex: 2900
---

शः स्यात् । लिम्पः । विन्दः । धारयः । पारयः । वेदयः । उदेजयः । चेतयः । सातिः सुखार्थः । सौत्रो हेतुमण्ण्यन्तः । सातयः । वाऽसरूपन्यायेन क्विपि । सात् परमात्मा । सात्वन्तो भक्ताः । षह मर्षणे चुरादिः । हेतुमण्ण्यन्तो वा । साहयः । अनुपसर्गात्किम् । प्रलिपः ॥ । _नौ लिम्पेर्वाच्यः_ (वार्तिकम्) ॥ निलिम्पा देवाः ॥ । _गवादिषु विदेः संज्ञायाम्_ (वार्तिकम्) ॥ गोविन्दः । अरविन्दम् ॥
---
index: 3.1.7
index_padded: 3.1.007

sutra: धातोः कर्मणः समानकर्तृकादिच्छायां वा
vritti: siddhantakaumudi
vrittiindex: 2608
---

॥ अथ तिङन्तसन्प्रकरणम्‌ ॥

 इषिकर्मणः इषिणैककर्तृकाद्धातोः सन्प्रत्ययो वा स्यादिच्छायाम् । धातोर्विहितत्वादिह सन आर्धधातुकत्वम् । इट् । द्वित्वम् । सन्यतः (सि.कौ. 2317) । पठितुमिच्छति पिपठिषति । कर्मणः किम् । गमनेनेच्छतीति करणान्मा भूत् । समानकर्तृकात्किम् । शिष्याः पठन्त्वितीच्छति गुरुः । वाग्रहणात्पक्षे वाक्यमपि । लुङ्सनोर्घसॢ (सि.कौ. 2427) एकाच उपदेशे--- (सि.कौ. 2246) इति नेट् । सस्य तत्वम् । अत्तुमिच्छति जिघत्सति ॥ ईर्ष्यतेस्तृतीयस्येति यिसनोर्द्वित्वम् । ईर्ष्यियिषति । ईर्ष्यिषिषति ॥
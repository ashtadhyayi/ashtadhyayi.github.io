---
index: 6.4.125
sutra: फणां च सप्तानाम्
vritti: siddhantakaumudi
vrittiindex: 2354
---

एषां वा एत्वाभ्यासलोपौ स्तः किति लिटि सेटि थलि च । फेणतुः । फेणुः । फेणिथ । पफणतुः । पफणुः । फणयति ॥ वृत् ॥ घटादिः समाप्तः । फणेः प्रागेव वृदित्येके । तन्मते फयतीत्येव ।[राजृ दीप्तौ (धा.पा. 822)](#) । स्वरितेत् । राजति । राजते । रेजतुः । रराजतुः । रेजे । रराजे । अत इत्यनुवृत्तावपि विधानसामर्थ्यादात एत्वम् ।[टुभ्राजृ [टुभ्राशृ (धा.पा. 824)](#) [टुभ्लाशृ (धा.पा. 825)](#) दीप्तौ (धा.पा. 823)](#) । अनुदात्तेतः । भ्राजतेरिह पाठः फणादिकार्यार्थः । पूर्वं पाठस्तु व्रश्चादिषत्वाभावार्थः । तत्र हि राजिसाहचर्यात् फणादेरेव ग्रहणम् । भ्रेजे । बभ्राजे । वा भ्राश--(सि.कौ. 2321) इति श्यन्वा । भ्राश्यते । भ्राशते । भ्रेशे । बभ्राशे । भ्लाश्यते । भ्लाशते । भ्लेशे । बभ्लाशे । द्वावपीमौ तालव्यान्तौ ।[स्यमु [स्वन (धा.पा. 827)](#) [ध्वन (धा.पा. 828)](#) शब्दे (धा.पा. 826)](#) । स्यमादयः क्षरत्यन्ताः परस्मैपदिनः । स्येमतुः । सस्यमतुः । अस्यमीत् । स्वेनतुः । सस्वनतुः । अस्वानीत् । अस्वनीत् । विष्वणति । अवष्वणति । सशब्दं भुङ्क्ते इत्यर्थः । वेश्च स्वनः-- (सि.कौ. 2274) इति षत्वम् । फणादयो गताः । दध्वनतुः ।[षम [ष्टम (धा.पा. 830)](#) अवैकल्ये (धा.पा. 829)](#) । ससाम । तस्ताम ।[ज्वल दीप्तौ (धा.पा. 831)](#) । अतो ल्रान्तस्य (सि.कौ. 2330) अज्वालीत् ।[चल कम्पने (धा.पा. 832)](#) ।[जल घातने (धा.पा. 833)](#) । घातनं तैक्ष्ण्यम् ।[टल [ट्वल (धा.पा. 835)](#) वैक्लव्ये (धा.पा. 834)](#) ।[ष्ठल स्थाने (धा.पा. 836)](#) ।[हल विलेखने (धा.पा. 837)](#) ।[णल गन्धे (धा.पा. 838)](#) । बन्धन इत्येके ।[पल गतौ (धा.पा. 839)](#) । पलति ।[बल प्राणने धान्यवारोधने च (धा.पा. 840)](#) । बलति । बेलतुः । बेलुः ।[पुल महत्त्वे (धा.पा. 841)](#) । पोलति ।[कुल संस्त्याने बन्धुषु च  (धा.पा. 842)](#)। संस्त्यानं संघातः । बन्धुशब्देन तद्व्यापारो गृह्यते । कोलति । चुकोल ।[शल [हुल (धा.पा. 844)](#) [पत्लृ (धा.पा. 845)](#) गतौ (धा.पा. 843)](#) । शशाल । जुहोल । पपात । पेततुः । पतिता ॥
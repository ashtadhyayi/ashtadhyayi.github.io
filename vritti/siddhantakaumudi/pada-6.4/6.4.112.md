---
index: 6.4.112
sutra: श्नाऽभ्यस्तयोरातः
vritti: siddhantakaumudi
vrittiindex: 2483
---

अनयोरातो लोपः स्यात् क्ङिति सार्वधातुके । दरिद्रति । अनेकाच्त्वादाम् । दरिद्रांचकार । आत औ णलः (सि.कौ. 2371) इत्यत्र ओ इत्येव सिद्ध औकारविधानं दरिद्रातेरालोपे कृते श्रवाणार्थम् । अत एव ज्ञापकादाम्नेत्येके । ददरिद्रौ । ददरिद्रतुरित्यादि । यत्तु णलि ददरिद्रेति तन्निर्मूलमेव ॥_दरिद्रातेरार्धधातुके विवक्षित आलोपो वाच्यः_ (वार्तिकम्) ॥ । _लुङि वा_ (वार्तिकम्) ॥ । _सनि ण्वलि ल्युटि च न_ (वार्तिकम्) ॥ दरिद्रिता । अदरिद्रात् । अदरिद्रिताम्‌ । अदरिद्रुः । दरिद्रियात्‌ । दरिद्र्यात्‌ । अदिरिद्रीत्‌ । इट्सकौ । अदरिद्रासीत् ।[चकासृ दीप्तौ (धा.पा. 1074)](#) । चकास्ति । झस्य अत् । चकासति । चकासांचकार । धिच (सि.कौ. 2249) इति सलोपः सिच एवेत्येके । चकाद्धि । चकाधीत्येव भाष्यम् ॥
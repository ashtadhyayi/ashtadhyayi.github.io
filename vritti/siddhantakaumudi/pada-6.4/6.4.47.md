---
index: 6.4.47
index_padded: 6.4.047

sutra: भ्रस्जो रोपधयोः रमन्यतरस्याम्‌
vritti: siddhantakaumudi
vrittiindex: 2535
---

भ्रस्जे रेफस्योपधायाश्च स्थाने रमागमो वा स्यादार्धधातुके । मित्तवादन्त्यादचः परः । स्थानषष्ठीनिर्देशाद्रोपधयोर्निवृत्तिः । बभर्ज । बभर्जतुः । बभर्जिथ । बभर्ष्ठ । बभर्जे । रमभावे । बभ्रज्ज । बभ्रज्जतुः । बभ्रज्जिथ । स्कोः-- (सि.कौ. 380) इति सलोपः । व्रश्च-- (सि.कौ. 294) इति षः । बभ्रष्ठ । बभ्रज्जे । भ्रष्टा । भर्ष्टा । भ्रक्ष्यति । भर्क्ष्यति ॥ । _क्ङिति रमागमं बाधित्वा संप्रसारणं पूर्वविप्रतिषेधेन_ (वार्तिकम्) ॥ भृज्ज्यात् । भृज्ज्यास्ताम् । भर्क्षीष्ट । भ्रक्षीष्ट । अभार्क्षीत् । अभ्राक्षीत् । अभर्ष्ट । अभ्रष्ट ।[क्षिप प्रेरणे (धा.पा. 1286)](#) । क्षिपति । क्षिपते । क्षेप्ता । अक्षैप्सीत् । अक्षिप्त ।[कृष विलेखने (धा.पा. 1287)](#) । कृषति । कृषते । क्रष्टा । कर्ष्टा । कृष्यात् । कृक्षीष्ट ॥ स्पृशमृशकृषेति सिज्वा । पक्षे क्सः । सिचि अम्वा । अक्राक्षीत् । अकार्क्षीत् । अकृक्षत् । तङि लिङ्सिचौ---(सि.कौ. 2300) इति कित्त्वादम्न । अकृष्ट । अकृक्षाताम् । अकृक्षत । अकृक्षाताम् । अकृक्षन्त ।[ऋषी गतौ (धा.पा. 1288)](#) । परस्मैपदी । ऋषति । आनर्ष ।[जुषी प्रीतिसेवनयोः (धा.पा. 1289)](#) ॥ आत्मनेपदिनश्चत्वारः । जुषते ।[ओविजी भयचलनयोः (धा.पा. 1290)](#) । प्रायेणायमुत्पूर्वः । उद्विजते ॥
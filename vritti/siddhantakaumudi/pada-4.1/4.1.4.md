---
index: 4.1.4
index_padded: 4.1.004

sutra: अजाद्यतष्टाप्‌
vritti: siddhantakaumudi
vrittiindex: 454
---

अजादीनामकारान्तस्य च वाच्यं यत्स्त्रीत्वं तत्र द्योत्ये टाप् स्यात् । अजाद्युक्तिर्ङीषो ङीपश्च बाधनार्था । अजा । अतः - खट्वा । अजादिभिः स्त्रीत्वस्य विशेषणान्नेह । पञ्चाजी । द्विगोः (सि.कौ. 479) इति ङीप् । अत्र हि समासार्थसमाहारनिष्ठं स्त्रीत्वम् । अजा । एडका । अश्वा । चटका । मूषिका । एषु जातिलक्षणो ङीष् प्राप्तः । बाला । वत्सा । होडा । मन्दा । विलाता ।एषु वयसि प्रथमे (सि.कौ. 478) इति ङीप् प्राप्तः ॥_सम्भस्त्राजिनशणपिण्डेभ्यः फलात्_ (वार्तिकम्) ॥ संफला । भस्त्रफला । ङ्यापोः (सि.कौ. 1001) इति ह्रस्वः ॥ । _सदच्काण्डप्रान्तशतैकेभ्यः पुष्पात्_ (वार्तिकम्) ॥ सत्पुष्पा । प्राक्पुष्पा । प्रत्यक्पुष्पा ॥_शूद्रा चामहत्पूर्वा जातिः_ (वार्तिकम्) ॥ पुंयोगे तु शूद्री । अमहत्पूर्वा किम् ? महाशूद्री । क्रुञ्चा । उष्णिहा । देवविशा । ज्येष्ठा । कनिष्ठा । मध्यमेति पुंयोगेऽपि । कोकिला जातावपि ॥_मूलान्नञः_ (वार्तिकम्) ॥ अमूला । ऋन्नेभ्यो ङीप् (सि.कौ. 306) ॥ कर्त्री । दण्डिनी ॥
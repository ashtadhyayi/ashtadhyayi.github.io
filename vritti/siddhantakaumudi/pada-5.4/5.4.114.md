---
index: 5.4.114
sutra: अङ्गुलेर्दारुणि
vritti: siddhantakaumudi
vrittiindex: 853
---

अङ्गुल्यन्ताद्बहुव्रीहेः षच् स्याद्दारुण्यर्थे । पञ्चाङ्गुलयो यस्य तत्पञ्चाङ्गुलं दारु । अङ्गुलिसदृशावयवं धान्यादिविक्षेपणकाष्टमुच्यते । बहुव्रीहेः किम् । द्वे अङ्गुली प्रमाणमस्या द्व्यङ्गुला यष्टिः । तद्धितार्थे तत्पुरुषे तत्पुरुषस्याङ्गुलेः - (सि.कौ. 789) इत्यच् । दारुणि किम् । पञ्चाङ्गुलिर्हस्तः ॥
---
index: 7.3.34
index_padded: 7.3.034

sutra: नोदात्तोपदेशस्य मान्तस्यानाचमेः
vritti: siddhantakaumudi
vrittiindex: 2763
---

उपाधाया वृद्धिर्न स्याच्चिणि ञिति णिति कृति च । अशमि । अदमि । उदात्तोपदेशस्येति किम् । अगामि । मान्तस्य किम् । अवादि । अनाचमेः किम् । आचामि ॥ । _अनाचमिकमिवमीनामिति वक्तव्यम्_ (वार्तिकम्) ॥ चिणि आयादयः -(सि.कौ. 2305) इति णिङभावे । अकामि । णिङ्णिचोरप्येवम् । अवामि । वध हिंसायाम् । हलन्तः । जनिवध्योः (सि.कौ. 2512) इति न वृद्धिः । अवधि । जाग्रोऽविचिण्णल्ङित्सु (सि.कौ. 2480) इत्युक्तेर्न गुणः । अजागारि ।
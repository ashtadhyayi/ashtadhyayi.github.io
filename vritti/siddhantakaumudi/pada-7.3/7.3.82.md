---
index: 7.3.82
index_padded: 7.3.082

sutra: मिदेर्गुणः
vritti: siddhantakaumudi
vrittiindex: 2346
---

मिदेरिको गुणः स्यादित्संज्ञकशकारादौ प्रत्यये । एश आदिशित्त्वाभावान्नाभावेन गुणः । मिमिदे । अमिदत् । अमेदिष्ट ।[ञिष्विदा स्नेहनमोचनयोः (धा.पा. 744)](#) । मोहनयोरित्येके । स्वेदते । सिष्विदे । अस्विदत् । अस्वेदिष्ट । ञिक्ष्विदा चेत्येके । अक्ष्विदत् । अक्ष्वेदिष्ट ।[रुच दीप्तावभिप्रीतौ च (धा.पा. 745)](#) । रोचते सूर्यः । हरये । रोचते भक्तिः । अरुचत् । अरोचिष्ट ।[घुट परिवर्तने (धा.पा. 746)](#) । घोटते । जुघुटे । अघुटत् । अघोटिष्ट ।[रुट [लुट (धा.पा. 748)](#) [लुठ (धा.पा. 749)](#) प्रतिघाते अरुटत् (धा.पा. 747)](#) । अरोटिष्ट ।[शुभ दीप्तौ (धा.पा. 750)](#) ।[क्षुभ संचलने (धा.पा. 751)](#) ।[णभ [तुभ (धा.पा. 753)](#) हिंसायाम् (धा.पा. 752)](#) । आद्योऽभावेऽपि । नभन्तामन्यके समे । मा भूवन्नन्यके सर्वे इति निरुक्तम् । अनभत् । अनभिष्ट । अतुभत् । अतोभिष्ट । इमौ दिवादी क्र्यादी च ।[स्रंसु [ध्वंसु (धा.पा. 755)](#) [भ्रंसु (धा.पा. 756)](#) अवस्रंसने (धा.पा. 754)](#) । ध्वंसु गतौ च । अङि नलोपः । अस्रसत् । अस्रंसिष्ट । नास्रसत्करिणां ग्रैवमिति रघुकाव्ये । भ्रंशु इत्यपि केचित्पेठुः । अत्र तृतीय एव तालव्यान्त इत्यन्ये । भ्रशु भ्रंशु अधः पतन इति दिवादौ ।[स्रम्भु विश्वासे (धा.पा. 757)](#) । अस्रभत् । अस्रम्भिष्ट । दन्त्यादिरयम् । तालव्यादिस्तु प्रमादे गतः ।[वृतु वर्तने (धा.पा. 758)](#) । वर्तते ॥
---
index: 7.3.74
index_padded: 7.3.074

sutra: शमामष्टानां दीर्घः श्यनि
vritti: siddhantakaumudi
vrittiindex: 2519
---

शमादीनामित्यर्थः । प्रणिशाम्यति । शेमतुः । शेमिथ । शमिता । अशमत् ।[तमु काङ्क्षायाम् (धा.पा. 1202)](#) । ताम्यति । तमिता । अतमत् ।[दमु उपशमे (धा.पा. 1203)](#) । उपशम इति ण्यन्तस्य । तेन सकर्मकोऽयम्‌ । न तु शमिवदकर्मकः । अदमत्‌ ।[श्रमु तपसि खेदे च (धा.पा. 1204)](#) । श्राम्यति । अश्रमत् ।[भ्रमु अनवस्थाने (धा.पा. 1205)](#) । वा भ्राश--(सि.कौ. 2321) इति श्यन्वा । तत्र कृते शमामष्टानाम्--(सि.कौ. 2519) इति दीर्घः । भ्राम्यति । लुङ्यङ् । अभ्रमत् । शेषं भ्वादिवत् ।[क्षमू सहने (धा.पा. 1206)](#) । क्षाम्यति । चक्षमिथ । चक्षन्थ । चक्षमिव । चक्षण्व । चक्षमिम । चक्षण्म । क्षमिता । क्षन्ता । अयमवित् । भ्वादिस्तु षित् । अषितः क्षाम्यति क्षान्तिः क्षमूषः क्षमते क्षमा ।[क्लमु ग्लानौ (धा.पा. 1207)](#) । क्लाम्यति । क्लामति । शपीव श्यन्यपि ष्ठिवुक्लमु---(सि.कौ. 2320) इत्येव दीर्घे सिद्धे शमादिपाठो घिनुणर्थः । अङ् । अक्लमत् ।[मदी हर्षे (धा.पा. 1208)](#) । माद्यति । अमदत् । शमादयोऽष्टौ गताः ॥	 ।[असु क्षेपणे (धा.पा. 1210)](#) । अस्यति । आस । असिता ॥
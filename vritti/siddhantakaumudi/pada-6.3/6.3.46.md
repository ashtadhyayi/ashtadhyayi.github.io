---
index: 6.3.46
index_padded: 6.3.046

sutra: आन्महतः समानाधिकरणजातीययोः
vritti: siddhantakaumudi
vrittiindex: 807
---

महत आकारोऽन्तादेशः स्यात्समानाधिकरणे उत्तरपदे जातीये च परे । महाब्रह्मः । महाब्रह्मा । महादेवः । महाजातीयः । समानाधिकरणे किम् । महतः सेवा महत्सेवा । लाक्षणिकं विहाय प्रतिपदोक्तः सन्महत् (सि.कौ. 740) इति समासोऽत्र ग्रहीष्यते इति चेत्, महाबाहुर्न स्यात् । तस्मात् [(परिभाषा - ) लक्षणप्रतिपदोक्तयोः प्रतिपदोक्तस्य] इति परिभाषा नेह प्रवर्तते । समानाधिकरणग्रहणसामर्थ्यात् । आदिति योगविभागादात्वम् । प्रागेकादशभ्यः (सि.कौ. 1995) इति निर्देशाद्वा । एकादश । महतीशब्दस्य पुंवत्कर्मधारय (सि.कौ. 746) इति पुंवद्भावे कृते आत्त्वम् । महाजातीया ॥ । _महदात्त्वे घासकरविशिष्टेषूपसंख्यानं पुंवद्भावश्च_ (वार्तिकम्) ॥ असामानाधिकरण्यार्थमिदम् । महतो महत्या वा घासो महाघासः । महाकरः । महाविशिष्टः ॥ । _अष्टनः कपाले हविषि_ (वार्तिकम्) ॥ अष्टाकपालः ॥ । _गवि च युक्ते_ (वार्तिकम्) ॥ गोशब्दे परे युक्त इत्यर्थे गम्येऽष्टन आत्त्वं वक्तव्यमित्यर्थः ॥ अष्टागवं शकटम् । अच्प्रत्यन्वव (सि.कौ. 943) इत्यत्राजिति योगविभागाद्बहुव्रीहावप्यच् । अष्टानां गवां समाहारः अष्टगवम् । तद्युक्तत्वाच्छकटमष्टागवमिति वा ॥
---
index: 2.4.79
index_padded: 2.4.079

sutra: तनादिभ्यस्तथासोः
vritti: siddhantakaumudi
vrittiindex: 2547
---

॥ अथ तिङन्ततनादिप्रकरणम्‌ ॥	अथ सप्त स्वरितेतः ।[तनु विस्तारे (धा.पा. 1464)](#) । तनादिकृञ्भ्य उः {*2466*} । तनोति । तन्वः-तनुवः । तनुते । ततान । तेने । तनु । अतनीत्‌-अतानीत्‌ ।

 तनादेः सिचो वा लुक् स्यात्तथासोः परतः । थासा साहचर्यादेकवचनं तशब्दो गृह्यते । तेनेह न । यूयमतनिष्ट । अनुदात्तोपदेश---(सि.कौ. 2428) इत्यनुनासिकलोपः । तङि । अतत । अतनिष्ट । अतथाः । अतनिष्ठाः ।[षणु दाने (धा.पा. 1465)](#) । सनोति । सनुते । ये विभाषा (सि.कौ. 2319) । सायात् । सन्यात् । जनसन--(सि.कौ. 2504)इत्यात्वम् । असात । असनिष्ट । असाथाः । असनिष्ठाः ।[क्षणु हिंसायाम् (धा.पा. 1466)](#) । क्षणोति । क्षणुते । ह्मयन्त--(सि.कौ. 2299) इति न वृद्धिः । अक्षणीत् । अक्षत । अक्षणिष्ट । अक्षथाः । अक्षणिष्ठाः ।[क्षिणु च (धा.पा. 1467)](#) । उप्रत्ययनिमित्तो लघूपधगुणः । [(परिभाषा - ) संज्ञापूर्वको विधिरनित्यः] इति न भवतीत्यात्रेयादयः । भवत्येवेत्यन्ये । क्षिणोति । क्षेणोति । क्षेणितासि । क्षेणितासे । अक्षेणीत् । अक्षित । अक्षेणिष्ट ।[ऋणु गतौ ऋणोति (धा.पा. 1468)](#) । अर्णोति । अर्णुतः । अर्ण्वन्ति । आनर्ण । आनृणे । अर्णितासे । आर्णीत् । आर्त । आर्णिष्ट । आर्थाः । आर्णिष्ठाः ।[तृणु अदने (धा.पा. 1469)](#) । तृणोति । तर्णोति । तृणुते ।[घृणु दीप्तौ (धा.पा. 1470)](#) । जघर्ण । जघृणे ॥	अथ द्वावनुदात्तेतौ ॥[वनु याचने (धा.पा. 1471)](#) । वनुते । ववने । चान्द्रमते परस्मैपदी । वनोति । ववान ।[मनु अवबोधने (धा.पा. 1472)](#) । मनुते । मेने ।[डुकृञ् करणे (धा.पा. 1473)](#) । करोति । अत उत्सार्वधातुके (सि.कौ. 2467) कुरुतः । यण् । न भकुर्छुराम् (सि.कौ. 1629) इति न दीर्घः । कुर्वन्ति ॥
---
index: 4.3.23
index_padded: 4.3.023

sutra: सायंचिरम्प्राह्णेप्रगेऽव्ययेभ्यष्ट्युट्युलौ तुट् च
vritti: siddhantakaumudi
vrittiindex: 1391
---

सायमित्यादिभ्यश्चतुर्भ्योऽव्ययेभ्यश्च कालवाचिभ्यः ट्युट्युलौ स्तस्तयोस्तुट् च । तुटः प्रागनादेशः । अनद्यतने (सि.कौ. 2185)इत्यादिनिर्देशात् । सायन्तनम् । चिरन्तम् । प्राह्णप्रगयोरेदन्तत्वं निपात्यते । प्राह्णेतनम् । प्रगेतनम् । दोषातनम् । दिवातनम् ॥ । _चिरपरुत्परारिभ्यस्त्नो वक्तव्यः_ (वार्तिकम्) ॥ चिरत्नम् । परुत्नम् । परारित्नम् ॥ । _अग्रादिपश्चाड्डिमच्_ (वार्तिकम्) ॥ अग्रिमम् । आदिमम् । पश्चिमम् ॥_ अन्ताच्च_ (वार्तिकम्) ॥ अन्तिमम् ॥
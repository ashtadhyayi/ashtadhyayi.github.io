---
index: 4.3.166
sutra: लुप् च
vritti: siddhantakaumudi
vrittiindex: 1545
---

जम्ब्वाः फलप्रत्ययस्य लुप् वा स्यात् । लुपि यक्तवत् (सि.कौ. 1294) जम्ब्वाः फलं जम्बूः ॥ । _फलपाकशुषामुपसंख्यानम्_ (वार्तिकम्) ॥ व्रीहयः । मुद्गाः ॥ । _पुष्पमूलेषु बहुलम्_ (वार्तिकम्) ॥ मल्लिकायाः पुष्पं मल्लिका । जात्याः पुष्पं जाती । विदार्या मूलं विदारी । बहुलग्रहणान्नेह । पाटालानि पुष्पाणि । साल्वानि मूलानि । बाहुलकात्क्वचिल्लुक् । अशोकम् । करवीरम् ॥
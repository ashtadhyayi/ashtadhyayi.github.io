---
index: 8.2.44
index_padded: 8.2.044

sutra: ल्वादिभ्यः
vritti: siddhantakaumudi
vrittiindex: 3018
---

एकविंशतेर्लूञादिभ्यः प्राग्वत् । लूनः । ज्या । ग्रहिज्या--(सि.कौ. 2412) । जीनः ॥_दुग्वोर्दीर्घश्च_ (वार्तिकम्) ॥ दु गतौ दूनः । टुदु उपताप इत्ययं तु न गृह्यते सानुबन्धकत्वात् । मृदुतया दुतयेति माघः । गूनः ॥ । _पूञो विनाशे_ (वार्तिकम्) ॥ पूना यवाः । विनष्टा इत्यर्थः । पूतमन्यत् ॥ । _सिनोतेर्ग्रासकर्मकर्तृकस्य_ (वार्तिकम्) ॥ सिनो ग्रासः । ग्रासेति किम् । सिता पाशेन सूकरी । कर्मकर्तृकेति किम् । सितो ग्रासो देवदत्तेन ॥
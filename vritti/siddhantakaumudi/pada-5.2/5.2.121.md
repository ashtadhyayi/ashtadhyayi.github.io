---
index: 5.2.121
sutra: अस्मायामेधास्रजो विनिः
vritti: siddhantakaumudi
vrittiindex: 1928
---

यशस्वी । यशस्वान् । मायावी । मायावान् । व्रीह्यादिपाठादिनिठनौ । मायी । मायिकः । क्विन्नन्तत्वात्कुः । स्रग्वी ॥ । _आमयस्योपसंख्यानं दीर्घश्च_ (वार्तिकम्) ॥ आमयावी ॥ । _शृङ्गवृन्दाभ्यामारकन्_ (वार्तिकम्) ॥ शृङ्गारकः । वृन्दारकः ॥ । _फलबर्हाभ्यामिनच्_ (वार्तिकम्) ॥ फलिनः । बर्हिणः ॥ । _हृदयाच्चालुरन्यतरस्याम्_ (वार्तिकम्) ॥ इनिठनौ मतुप् च । हृदयालुः । हृदयी । हृदयिकः । हृदयवान् ॥ । _शीतोष्णतृप्रेभ्यस्तदसहने_ (वार्तिकम्) ॥ शीतं न सहते शीतालुः । उष्णालुः । स्फायितञ्चीति रक् । तृप्रः पुरोडाशः । तं न सहते तृप्रालुः । तृप्रं दुःखमिति माधवः ॥ । _हिमाच्चेलुः_ (वार्तिकम्) ॥ हिमं न सहते हिमेलुः ॥ । _बलादूलः_ (वार्तिकम्) ॥ वलं न सहते बलूलः ॥ । _वातात्समूहे च_ (वार्तिकम्) ॥ वातं न सहते वातस्य समूहो वा वातूलः ॥ । _तप्पर्वमरुद्भ्याम्_ (वार्तिकम्) ॥ पर्वतः । मरुत्तः ॥
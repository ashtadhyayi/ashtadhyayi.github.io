---
index: 6.1.135
sutra: सुट् कात्‌ पूर्वः
vritti: siddhantakaumudi
vrittiindex: 2553
---

अडभ्यासव्यवायेऽपीत्युक्तम् । संचस्कार । कात्पूर्व इत्यादि भाष्ये प्रत्याख्यातम् । तथाहि । पूर्वं धातुरूपसर्गेण युज्यते । अन्तरङ्गत्वात्सुट् । ततो द्वित्वम् । एवं च ऋतश्च संयोगादेर्गुणः (सि.कौ. 2389) संचस्करतुः । कृसृभृ--(सि.कौ. 2293) इति सूत्रे ऋतो भारद्वाजस्य (सि.कौ. 2296) इति सूत्रे च । _कृञोऽसुट इति वक्तव्यम्_ (वार्तिकम्) ॥ तेन ससुट्कात्परस्येट् । संचस्करिथ । संचस्करिव । गुणोर्ति---(सि.कौ. 2380) इति सूत्रे नित्यं छन्दसि (सि.कौ. 3587) इति सूत्रान्नित्यमत्यनुवर्तते । नित्यं यः संयोगादिस्तस्येत्यर्थात्सुटि गुणो न । संस्क्रियात् । ऋतश्च संयोगादेः-- (सि.कौ. 2526) इति लिङ्सिचोर्नेट् । एकाच उपदेशे (सि.कौ. 2276) इति सूत्रादुपदेश इत्यनुवर्त्य उपदेशे यः संयोगादिरिति व्याख्यानात् । संस्कृषीष्ट । समस्कृत । समस्कृषाताम् ॥ । इति तिङन्ततनादिप्रकरणम्‌ ।
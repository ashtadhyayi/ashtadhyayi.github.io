---
index: 1.1.8
index_padded: 1.1.008

sutra:  मुखनासिकावचनोऽनुनासिकः
vritti:  padamanjari
---

यद्यत्र `मुखं च नासिका च` इति द्वन्द्वः स्याद्, `द्वन्द्वश्च प्राणितूर्य` आदिसूत्रेणैकवद्भावः स्यात्, ततश्च `स नपुंसकम्` इति नपुंसकत्वे, `ह्रस्वो नपुंसके` इति ह्रस्वत्वे च `मुखनासिकवचनः` इति प्राप्नोतीत्युत्तरपदलोपिनं तत्पुरुषं दर्शयति-ऽमुखसहिता नासिकेऽति । ऽतयोच्चार्यतऽ इति । एतेन `कृत्यल्युटो बहुलम्` इति कर्मणि ल्युटं दर्शयति । `तया` इति करणे कर्त्तरि वा तृतीया; करणस्यैव कर्तृत्वेन विवक्षणात् । सूत्रेऽपि `मुखनासिकावचनः` इति `कर्तृकरणे कृता बहुलम्` इति तृतीयासमासः, षष्ठीसमासो वा । ऽअनुस्वारस्यैव हि स्यादिऽति । तस्मिन्नुच्चार्यमाणे नासिकाया एव व्यापारो न मुखस्य, तेन तस्यैव स्याद्, न तु ञमङणनानाम्, नाप्यभ्र आँ अप इत्यस्य; तदुच्चारणे मुखस्यापि व्यापारादित्येवकारेण दर्शयति । ननु यथा `प्रासादवासिन आनीयन्ताम्` इत्युक्ते ये प्रासाद एव निवसन्ति, ये च प्रासादे भूमौ च, ते द्वयेऽप्यानीयन्ते, प्रसादवासान्वय उभयेषामस्तीति, तथेहापि`नासिकावचनः` इत्युक्ते यः केवलनासिकावचनः, यश्च मुखनासिकावचनः-उभयोरपि ग्रहणं भविष्यति; नासिकान्वयस्य विवक्षितत्वात् । तत्किमुच्यतेऽनुस्वारस्यैव हि स्यादिति, अनुस्वारस्यापि हि स्यादिति तु वक्तव्यम् ? उच्यते; इह त्रीणि दर्शनानि-कृत्स्न एवानुनासिको मुखेन नासिकया चोच्चार्यते, पूर्वो भागो मुखेन परो नासिकया, विपरीतं वा । नासिक्यभागानुरागाच्चेतरोऽपि भागस्तद्वदेव भासते इति । तत्रोत्तरस्मिन्दर्शनद्वये नासिकान्वयस्य भागविषयत्वान्नासिकावचनग्रहणेनोभयवचनो न गृह्यते इति सुष्ठूक्तम्--ऽअनुस्वारस्यैव हि स्यादिऽति । ऽकचटतपानां मा भूदिऽति । ते हि मुखेनैवोच्चार्यन्ते इत्यसति नासिकाग्रहणे तेषामेव स्यात्, ततश्च तर्प्तुमिति `अनुदात्तोपदेश` इत्यनुनासिकलोपः स्यात्,`ओदनपक्` इति `अनुनासिकस्य क्विझलोः क्ङिति` इति दीर्घः स्यादिति महासंज्ञाकरणमन्वर्थसंज्ञाविज्ञानार्थम्-`अनु पश्चान्मुखस्य नासिका व्याप्रियते यस्मिन्`,`नासिकाया वा पश्चान्मुखं व्याप्रियते यस्मिन्` इति । तेन भागविषयो नासिकाव्यापार इति सूचनात् प्रासादवासिन्यायस्यायमविषय इत्युक्तं भवति ।

---
index:  4.2.115
sutra:  भवतष्ठक्छसौ
vritti:  padamanjari
---

ठक्छस् इत्येताविति । सित्करणादवसीयते---छसोऽयं निर्देशः, न शस इति, शसि हि स्वादिपदत्वेनैव सिद्धम् । सकारः पदसंज्ञार्थ इति । तेन भवदीय इत्यत्र जश्त्वं भवति । भावत्क इति । `इसुसुक्तान्तात्कः` प्रक्रियालाघवार्थं ककि विधातव्ये ठग्विधानं स्त्रियां ङीबर्थम्---भावत्की ।
अवृद्धात्तु भवति इति । शत्रन्तात् । क्वचित्तु भवतः शतुरित्येव पाठः ।।

---
index:  4.2.104
sutra:  अव्ययात्त्यप्
vritti:  padamanjari
---

अमेहेति । योऽव्ययात्त्यब्विहितः सोऽमादिभ्य एव स्मृत इत्यर्थः ।
अमाशब्दः समीपवाची स्वरादिः, अमा समीपे भवोऽमात्यः । औपरिष्ट इति । उपरिष्टाद्भव इत्यणि कृते `अव्ययानां भमात्रे टिलोपः` इति टिलोपः । परतः शब्दः `विभाषा परावराभ्याम्` इत्यतसुजन्तः, तत्र भवः । आरातीय इति । `बहिषष्टिलोपश्च` इत्यनित्यत्वज्ञापनादत्र टिलोपाभावः ।
त्यब्नेर्ध्रुव इति । निशब्दाद् ध्रुवे वाच्ये त्यब्भवति । नियतं सर्वकालं भवो नित्यः ।
निसो गते इति । निः शब्दाद् गते वाच्ये त्यब्भवति । निष्ट्य इति । `ह्रस्वात्तादौ तद्धिते` इति षत्वम्, तकारस्य ष्टुत्वम् । एवमाविर्भूतमाविष्ट्यम् ।
अरण्याण्ण इति । अणि सति ङीप् स्यादिति णो विधीयते ।
दूरेत्य इति । `तत आगतः` इत्यत्रार्थे एत्यः ।
उत्तरादाहञिति । आद्युदात्तार्थं वचनम् । औत्तराहमिति । `उत्तराच्च` इत्याहिप्रत्ययः, उत्तराहिशब्दात्परिगणनेन त्यपोऽभावादणि सति सिद्धम् ।।

---
index:  6.1.130
sutra:  ई3 चाक्रवर्मणस्य
vritti:  padamanjari
---

सूत्रे ई चेति त्रिमात्रिकस्य निर्द्देशः। अचि परत इति। उपस्थितग्रहणं चास्वरितत्वान्निवृत्तम्। अस्तु ही3 इत्यब्रूतामिति। `विभाषा पृष्टप्रतिवचने हेः` इति प्लतः, अस्तेर्लोटि तिप्, `एरुः`।
तदुपस्थिते निवृत्त्यर्थमिति। तत्र पूर्वेणाप्लुतवद्भावस्य नित्यप्राप्तत्वात्, अनुपस्थिते प्राप्त्यर्थमिति, तत्र केनचिदप्राप्तत्वात्।
ईकारादन्यत्रापीति। तथा च भाष्यम्--`ईकारग्रहणेन नार्थः` इत्यादि ।। 



---
index: 6.1.4
index_padded: 6.1.004

sutra:  पूर्वोऽभ्यासः
vritti:  padamanjari
---

अर्थादिति। सामर्थ्यात्पूर्वशब्दोऽयमवयववचनः, अवयवश्चावयविनो भवति, स चेह कश्चिन्न निर्द्दिष्टः, अतोऽवश्यम् `द्वे` इति अत्रानुवर्त्तनीयम्। न वानुवृत्तमपि प्रथमान्तमेवावस्थिमवयव्यपेक्षां पूरयितुमलमित्येतत्सामर्थ्यम्। अस्मिन्प्रकरण इति। अनेन `सर्वस्य द्वे` इत्यत्र प्रकरणे इयं संज्ञा न भवति, तेन तत्र हलादिशेषाद्यभावः। यद्येवम्, `द्युतिगमिजुहोत्यादीनां द्वे` इत्यत्र न प्राप्नोति? कर्त्तव्योऽत्र यत्नः। तयोः पूर्वोऽवयव इति। अवयववाचिभिर्दिक्शब्दैर्योगे पञ्चमी न भवति; `तस्य प्रमाम्रेडितम्` इति लिङ्गात्। पपाचेत्यादौ `हलादिः शेषः`, `सन्यतः`, `दीर्घोऽकितः`, `कुहोश्चुः`, `अभ्यासे चर्च`, `सन्वल्लघुनि`, `दीर्घो लघोः` इत्यादीनि यथायोगमब्यासकार्याणि ।।


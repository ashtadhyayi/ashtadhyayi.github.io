---
index: 7.4.54
index_padded: 7.4.054

sutra:  सनि मीमाघुरभलभशकपतपदामच इस्
vritti:  padamanjari
---

सीत्येतदिहानुवृत्तं सनो विशेषणम् । मीनातिमिनोत्योरिति । `मीञ् हिंसायाम्`, `डुमिञ् प्रक्षेपणे` । उभयोरपि ग्रहणमिति । मिनोतेरपि `अज्झनगमां सनि` इति दीर्घे कृते `मी` इति रूपसम्भवात् । नन्वसौ लाक्षणिकः ? सत्यम्; इष्टिरेवेयम्, यदाह---इष्यत इति । `मा माने`, `माङ् माने`, `मेङ् प्रणिदाने`---त्रयाणामपि ग्रहणम् । मीनातिमिनोत्योः सनः कित्त्वे सति अनेज्विषयत्वात् मारूपासम्भवात्पृथग्ग्रहणम् । घु इति । घुसंज्ञका दाधा गृह्यन्ते ।`रभ राभस्ये`, `डुलभष् प्राप्तौ`, शक्लृ शक्तौ`, `पल्लृ गतौ` । मित्सतीति । `स स्यार्धधातुके` इति सकारस्य तकारः, `अत्र लोपोऽभ्यासस्य` । आत्मनेदिषु `पूर्ववत्सनः` । आरिप्सते इत्यादौ `स्कोः संयोगाद्योः` इति सलोपः ।।

---
index: 3.4.68
index_padded: 3.4.068

sutra:  भव्यगेयप्रवचनीयोपस्थानीयजन्याप्लाव्यापात्या वा
vritti:  padamanjari
---

भव्य इति । `अचो यत्`, गुणः, `वान्तो यि प्रत्यये` इति वान्तादेशः । गेयो माणवकः साम्नामिति । एतेन `कै गै शब्दे` इत्यस्येदं निपातनम्, न `गाङ् गतौ` इत्यस्येति दर्शयति । एतच्च निपातनाल्लभ्यते । `ईद्यति` इतीत्वम् । जन्य इति । `अचो यत्` इत्यत्र `तकिशसिचतियतिजनीनामुपसङ्ख्यानम्` इति वचनाद्यत् । आप्लाव्य इति । `ओरावश्यके` । आपात्य इति । `ऋहलोर्ण्यत्` ।।

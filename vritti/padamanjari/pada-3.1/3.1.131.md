---
index:  3.1.131
sutra:  अग्नी परिचाय्योपचाय्यसमूह्याः
vritti:  padamanjari
---

अग्नी परिचाय्योपचाय्यसमूह्यः।। अग्नाविति। न ज्वलने, किं तर्हि? तदर्थइष्टकाचयनविशेषे; तत्रैव रूढत्वात्। इह संपूर्वात् `ऊह वितर्के, इत्यस्मादनेकार्थत्वाद्वहेरर्थे वर्त्तमानाद्धलन्तत्वाद् ण्यति समूह्यमिति सिद्धम्। तथा च----`समूह्यं चिन्वीत पशुकामः पशवो वै पुरुषः पशूनेवास्य तत्समूहति` इति वह्यर्थेनोहिना ब्राह्मणे समूह्यशब्दो निरुक्तः।।

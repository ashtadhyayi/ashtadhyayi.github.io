---
index: 1.2.11
index_padded: 1.2.011

sutra:  लिङ्सिचावात्मनेपदेषु
vritti:  padamanjari
---

आत्मनेपदेषु परत इति । एतत्सिच एव विशेषणम्, न लिङ्परस्मैपदस्य; झल्ग्रहणानुवृत्त्यैव व्यावर्तितत्वात् । भित्सीष्टेति । भिदिः स्वरितेत्, `लिङः सीयुट्`,`सुट् तिथोः` । भुत्सीष्टेति । बुधिरनुदात्तेत्, पूर्ववद् भष् । अबुद्धेति । च्लेः सिच्`, झलो झलि`, `झषस्तथोर्धोऽधः`,`झलां जश् झशि` इति धकारस्य दकारः । यक्षीष्टेति । स्वरितेत्त्वादात्मनेपदम्, व्रश्चादिषत्वम्, `षढोः कः सि` ।
अद्राक्षीदिति । अमागमे यणि च कृते `वदव्रज` इत्यकारस्य वृद्धिः ।।

---
index:  3.2.187
sutra:  ञीतः क्तः
vritti:  padamanjari
---

ञीतः क्तः।। भूते निष्ठा विहितेत्यादि। तत्र येननाप्राप्तिन्यायेन क्तस्यैव वर्त्तमानविषयतया भूतविषयता बाध्यते, यथा---`वडवाया वृषे वाच्ये` इत्यत्र वक्ष्यते---अपत्ये प्राप्तस्ततोऽपकृष्य वृषे विधीयत इति। एवमुत्तरविहितस्यापि। ज्ञातमित्येतत्तु भूतेऽपि भवति, तेनेत्यधिकारे उपज्ञात इति तद्धितविधानात्। वर्त्तमाने हि `क्तस्य च वर्त्तमाने` इति षष्ठ्या भाव्यम्। एवं च `पूजितो यः सुरैरपि` इत्यादीनां साधुत्वं चिन्त्यम्।।

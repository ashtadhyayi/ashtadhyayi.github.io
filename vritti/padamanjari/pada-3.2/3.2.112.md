---
index:  3.2.112
sutra:  अभिज्ञावचने लृट्
vritti:  padamanjari
---

अभिज्ञावचने लृट्।। वत्स्याम इति। वसेलृट् मस्, `स्यतासां लृलुटोः` इति स्यप्रत्ययः, `सस्यार्द्धधातुके` इति सस्य तकारः, `अतो दीर्घो यञि` इति दीर्घः।
वचनग्रहणमित्यादि। असति वचनग्रहणेऽभिज्ञाशब्द एवोपपदे स्यात्, तस्मिंस्तु सति यावन्तोऽभिज्ञानवचनास्तेषु भवति। बुद्ध्यसे चेतयसे इति। अर्थप्रकरणादिना स्मृतिरूपे ज्ञाने यदानयोर्वृत्तिस्तदात्रापि भवतीति भावः।।

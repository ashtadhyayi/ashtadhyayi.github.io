---
index: 3.2.2
index_padded: 3.2.002

sutra:  ह्वावमश्च
vritti:  padamanjari
---

ह्वावमश्च।। वेञ् तन्तुसन्ताने इति। `वा गतिगन्धनयोः` इत्यस्य ग्रहणं न भवति; अकर्मकत्वात्। भ्रमणार्थो ह्यसौ----सर्वा दिश आवाति वात आवातु भेषजमिति। सोपसर्गस्य तु सकर्मकत्वेऽप्यग्रहणम्; पूर्वेणैवाणः सिद्धत्वात्। वाता वान्ति दिशो दशेति प्रयोगश्चिन्त्यः। अथापि क्वचित्कथञ्चित्सकर्मकत्वम्, तथापि ह्वेञा साहचर्यात्सानुबन्धकस्यैव वेञो ग्रहणम्। माङ् माने इति। ङितो मारूपस्योपलक्षणमेतत्, तेन `मेङ् प्रणिदाने` इत्यस्यापि ग्रहणम्। `मा माने` इत्यस्य तु संभावनार्थस्याकर्मकत्वादग्रहणम्।

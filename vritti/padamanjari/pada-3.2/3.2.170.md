---
index:  3.2.170
sutra:  क्याच्छन्दसिः
vritti:  padamanjari
---

क्याच्छन्दसिः।। क्य इति क्यच्क्यष्कयङां सामान्येन निर्देश इति। सूत्रे वृत्तौ च ककारानुबन्धवतो धातुसंज्ञानिमित्तस्य प्रत्ययस्योपलक्षणात् कण्ड्वादियकोऽपि ग्रहणम्, तेन भुरण्युः तुरण्यवोऽङ्गिरसो नक्षत्रसपर्येम सपर्यव इत्यादि भवति। भाषायां च सुम्नयुशब्द उणादिषु मृगय्वादिषु पाठाद् द्रष्टव्यः। मित्रयुरिति। `क्यचि च` इतीत्वम्, `अकृत्सार्वधातुकयोः` इति दीर्घत्वं च न भवति, `न छन्दस्यपुत्रस्य` इति निषेधात्।।

---
index: 5.3.64
index_padded: 5.3.064

sutra:  युवाल्पयोः कनन्यतरस्याम्
vritti:  padamanjari
---

युवेति न संज्ञायूनो ग्रहणम्, किं तर्हि? स्वरूपस्य; अल्पसाहचर्यात् व्याख्यानाच्च। अन्यतरस्यांग्रहणमल्पशब्दार्थम्। युवशब्दस्य तु `स्थूलदूरयुव` इति वचनात्सिद्धो विकल्पः। यविष्ठ इति। स्थूलदूरादिसूत्रेण यणादिपरं लुप्यते, पूर्वस्य च गुणः। कनीयानिति। प्रकरणादिवशाद्युवाल्पयोरन्यतरावसायः। `प्रकृत्यैकाच्` इति प्रकृतिभावाट्टिलोपः, `अल्लोपोऽनः` इत्यल्लोपश्च न भवति।


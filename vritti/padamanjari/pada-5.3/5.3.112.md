---
index:  5.3.112
sutra:  पूगाञ् ञ्योऽग्रामणीपूर्वलात्
vritti:  padamanjari
---

पूगवाचिन इति। स्वरूपग्रहणं तु न भवति; `अग्रामणीपूर्वात्` इति वचनात्। पूर्वशब्दो ह्यवववचनः, न च पूगशब्दस्य ग्रामणीवचनो देवदत्तादिशब्दः पूर्वावयव उपपद्यते। लोहध्वजा इति। `ञ्यादयस्तद्राजाः` इति तद्राजसंज्ञा, `तद्राजस्य बहुषु` इति लुक्।
देवदत्तका इति। `स एषां ग्रामणीः` इति कन्, अत्र देवदत्तशब्दो ग्रामणीवचनः पूर्वोऽवयवः, समुदायः पूगवचनः ।।


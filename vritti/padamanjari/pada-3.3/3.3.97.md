---
index: 3.3.97
index_padded: 3.3.097

sutra:  ऊतियूतिजूतिसातिहेतिकीर्त्तयश्च
vritti:  padamanjari
---

मन्त्रे इति नानुवर्त्तत इति । तेन ब्राह्मणे भाषायां चाथं विधिर्भवति । स्यतेरिति । `षोऽन्तकर्मणि` इत्यस्य । हत्वाभाव इति । `द्यतिस्यति` इत्यादिना प्राप्तस्येत्वस्याभावः । सनोतेर्वेति । `षणुदाने` इत्यस्य । हन्तेर्हिनोतेर्वोत । यदा हन्तेस्तदा नकारस्येत्वं निपात्यते, यदा हिनोतेस्तदा तु गुणः । कीर्त्तयतेरिति । `कृ़त संशब्दने` इत्यस्य चुरादिणिजन्तस्य `ण्यासश्रन्यो युच्`, इति युचोऽपवादः क्तिन्निपात्यते, उदांत्तत्वं च । इडभावस्तु `तितुत्र` इत्यादिना सिद्धः, `उपधायाश्च` `हलि च` `उपधायां च` इति दीर्घत्वम् । कालापास्तु युचमपीच्छन्ति---कीर्त्तनेति ।।

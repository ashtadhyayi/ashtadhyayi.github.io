---
index:  3.3.111
sutra:  पर्यायार्हर्णोत्पत्तिषु ण्वुच्
vritti:  padamanjari
---

परिपाटीति । पटेः परिपूर्वात् `इणजादिभ्यः` इति इण् तदन्तात् `कृदिकाराक्तिनः` इति ङीष् । तद्योरयतेति । तच्छब्देन धात्वर्थ उच्यते । परस्मै इति । `धारेरुत्तमर्णः` इति सम्प्रदानसंज्ञा । परस्येति तु पाठे परस्य विस्त्वित्यर्थः । धार्यतेउबाध्यते । ग्राममामिकेति । कर्मणि षष्ठ्याः समासः । उदपादीति । `चिण् ते पदः` इति कर्त्तरि चिण् । स्वरार्थमिति । `चितः` इत्यन्तोदात्तत्वं यथा स्यात् । ण्वुलि तु `लिति` इति प्रत्ययात्पूर्वमुदात्तं स्यात् ।।

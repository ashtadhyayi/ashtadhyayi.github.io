---
index:  3.3.156
sutra:  हेतुहेतुमतोर्लिङ्
vritti:  padamanjari
---

भविष्यति च काल इति । इष्यत इत्यपेक्ष्यते । कथं पुनरेतद् द्वयं सूत्रेऽनुपात्तमेव लभ्यते ? इत्याह---तत्रेति । लिङिति वर्त्तमाने इति । `उताप्योः` इत्यादेः सूत्रात् । हन्तीति पलायत इति । अत्र हननं हेतुः, पलायनं हेतुमत् । वर्षणं हेतुः, सरणं हेतुमत् । पलायत इति । `उपसर्गस्यायतौ` इति लत्वम् । अत्र `लक्षणहेत्वोः क्रियायाः` इति शत्रादेशोऽपि न भवति, `हतियोगे च सद्विधिः` इति व्यवस्थितविभाषासु पठितत्वात् ।।

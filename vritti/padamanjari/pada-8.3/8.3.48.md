---
index: 8.3.48
index_padded: 8.3.048

sutra:  कस्कादिषु च
vritti:  padamanjari
---

`कुप्वोः #ःकःपौ च` इत्यस्यापवादः । यथायोगमिति । इणः परस्य षत्वम्, अन्यस्य सत्वमित्येष यथायोगार्थः । कस्क इति । स्वन्तस्य किमो वीप्सायां द्विर्वचनम् । कौतस्कुत इति । कुतः शब्दस्य पूर्ववद् द्विर्वचनम्, तस्मात् `तत आगतः` इत्यण्, `अव्ययानां भमात्रे टिलोपः` । भ्रातुष्पुत्र इति । `ऋतो विद्यायोनिसम्बन्धेभ्यः` इत्यलुक् । शुनस्कर्ण इति । `षष्ठ्या आक्रोशे` इत्यलुक् । पारायणेन दीव्यन्ति व्यवहरन्तीति पारायणिकाः । पारायणं द्विविधम्---धातुपारायणम्, नामपारायणमिति ।
भाष्ये वृत्तावित्यादिनाऽनन्तरोक्तमर्थं निराकरोति । अविहितलक्षण इत्यादिनाऽऽकृतिगणोऽयमिति दर्शयति । विसर्जनीयस्थानिकयोः सकारषकारयोः उपचार इति संज्ञा ।।

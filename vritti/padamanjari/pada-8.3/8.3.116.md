---
index:  8.3.116
sutra:  सदिस्वन्ज्योः परस्य लिटि
vritti:  padamanjari
---

लिटि द्विर्वचने कृते द्वौ सकारौ भवतः, तत्र सदेः `स्थादिष्वभ्यासेन च` इति वचनात् `सदिरप्रतेः` इति षत्वप्रसङ्गः, स्वञ्चेरपि `उपसर्गात्सुनोति` इत्यादिना । परिषस्वज इति । कथं पुनरत्र नलोपः, यावता संयोगान्तत्वान्नात्र लिटः कित्त्वमस्ति ? अत आह---स्वञ्जेरिति । एतच्च `इन्धिभवतिभ्यां च` इत्यत्र व्याख्यातम्, स्वञ्जिग्रहणञ्च वार्त्तिके दर्शनात्सूत्रे प्रक्षिप्तम्, यथाह---`सदो लिटि प्रतिषेधे स्वञ्चेरुपसंख्यानम्` इति ।।

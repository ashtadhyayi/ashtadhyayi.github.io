---
index:  8.3.108
sutra:  न रपरसृपिसृजिस्पृशिस्पृहिसवनादीनाम्
vritti:  padamanjari
---

विस्रंसिकाया इति । `रोगाख्यायाम्` इति ण्वुल् । विस्रब्धमिति । `सृम्भु विश्वासे` क्तः, `यस्य विभाषा` इतीट्प्रतिषेधः, `अनिदिताम्` इति नलोपः । विसृप इति । `सृपितृदोः कसुन्` ।
सवनेसवन इत्यादौ वीप्सायां द्विर्वचनम् । किंस इत्यत्र `अयोगवाहानामट्सुणत्वं शर्षु जश्भावषत्वे` इति वचनाच्छर्व्यवाये इति षत्वप्रसङ्गः । यथा तु शषूपदेशो न कर्तव्यस्तथा `हयवरट्` इत्यत्रोक्तम् ।
अश्वसनिग्रहणमनर्थकमनिणन्तत्वात् ? अत आह---अश्वसनिग्रहणमिति । ज्ञापनस्य प्रयोजनमाह---जलाषाहमिति ।।

---
index:  8.2.104
sutra:  क्षियाशीः प्रैषेषु तिङाकाक्षम्
vritti:  padamanjari
---

क्षियाशीः प्रैषेषु तिङाकाक्षम्।। क्षिया = आचारभेदः, आचारोल्लङ्घनम्। इष्टाशंसनम् = आशीः। शब्देन व्यापारणम् = प्रैषः। क्वचिद् वृत्तावप्ययं ग्रन्थः पठ्यते।
दीर्घं ते आयुरस्तु, अग्नीन्विहरेति। क्षियायां तु न प्रत्युदाहृतम्; नित्यसाकाङ्क्षत्वात्। न हि `स्वयं ह रथेन याति` इत्येतावत्युक्ते आचारभेदो गम्यते, किं तर्हि?`उपाध्यायां पदातिं गमयति`इत्युक्ते।
इह `उपरिस्विदासीदिति च` इत्यस्यानन्तरम् `अङ्गयुक्तं तिङाकाङ्क्षम्` इति वक्तव्यम्, ततः `क्षियाशीः प्रैषेषु स्वरितः` इति, ततः `आम्रेडितेऽसूयासम्मतिकोपकुत्सनेषु` इति, एवं हि तिङाकाङ्क्षग्रहणं द्विर्न कर्त्तव्यं भवति? तथा तु न कृतमित्येव।।

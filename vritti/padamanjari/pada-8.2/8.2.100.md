---
index:  8.2.100
sutra:  अनुदात्तं प्रश्नान्तभिपूजितयोः
vritti:  padamanjari
---

अनुदात्तं प्रश्नान्तभिपूजितयोः।। प्रश्नवाक्ये यच्चरमं प्रयुज्यते स प्रश्नान्तः। क्वचित्पठ्यते---नानेन प्लुतो विधीयते, किन्तु दूराद्धूतादिषु विहितस्य `अनन्त्यस्यापि प्रश्नाख्यानयोः` इति स्वरितप्लुतस्यानुदात्तत्वं गुणमात्रं विधीयत इति। तत्रैषा वचनव्यक्तिः---प्रश्नान्ते अभिपूजिते च यः प्लुतः सोऽनुदात्तो भवतीति। तत्राभिपूजिते `दूराद्धूते च` इति प्लुत इति। इतरत्र तु `अनन्त्यस्यापि प्रश्नाख्यानयोः` इति। अगमः पूर्वान् ग्रामानित्येषां स्वरितः प्लुतः। अग्निभूते, पटो----इत्यन्यतरेण वाक्यपरिसमाप्तिर्भवति। तत्र यदा येन वाक्यपरिसमाप्तिस्तदा तस्यानेनानुदात्तः प्लुतः, स च पूर्वभागस्य; उत्तरभागस्य तूदात्ताविदुतौ भवतः।।

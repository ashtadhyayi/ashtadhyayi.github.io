---
index: 6.1.74
index_padded: 6.1.074

sutra:  आङ्माङोश्च
vritti:  nyasa
---

अत्राकारो ङिदुपात्तः स चेषदादावर्ते वर्त्तत इत्याह--`आङ्` झ्र्`अङः` काशिका, पदमञ्जरी चट इत्यादि। माशब्दोऽपि ङिदुपात्तः, सोऽपि निषेधे वर्तत इत्याह--`माङश्च प्रतिषेधवचनस्य` इति। `आच्छादयति` इत्यादि। `छद अपवारणे` (धा.प.1935)
चौरादिकः। अत्र `छादनक्रियाङा विशिष्यत इति स क्रियायोगे वर्त्तते। `आच्छायायाः` इति। मर्यादायामङ्। छायाम् = मर्यादां परिवृत्त्येत्यर्थः। `आङ् मर्यादावचने (1.4.89) इत्याङश्च कर्मप्रवचनीयसंज्ञकस्य योगे `पञ्चम्यपाङ्परिभिः` (2.3.10) इति पञ्चमी। `आच्छायम्` इति। छायामभिव्याप्येत्यर्थः। `आङ्मर्यादाभिविव्योः` (2.1.13) इति पञ्चम्यन्तेनाव्ययीभावः, `नाव्ययीभावादतोऽम्त्वपञ्चम्याः` (2.4.83) इति विभक्तेर्लुगम्भावश्च। `मा च्छिदत् इति। इरित्त्वाच्चलेरङ्।
`आछाया, आच्छाया` इति। अत्राकारः स्मरणे वर्त्तते, तत्र चास्य ङित्त्वं नास्ति; `वाक्यस्मरणयोरङित्` इति वचनात्। तेनात्र `पदान्ताद्वा` (6.1.76) इति विकल्पो भवति।
`प्रमाछन्दः` इति। `माङ् माने` (धा.पा.1142) प्रपूर्वः `आतश्चोपसर्गे` (3.3.106) इत्यङ्, स्त्रियाम् `अजाद्यतष्टाप्` (4.1.4)। ननु च लाक्षणिकत्वादेवात्र न भविष्यति? नैतदस्ति; `गामादाग्रहणेष्वविशेषः` (व्या.प.124) इति वचनात्।।


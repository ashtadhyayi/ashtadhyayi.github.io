---
index: 6.1.33
index_padded: 6.1.033

sutra:  अभ्यस्तस्य च
vritti:  nyasa
---

चकारः `ह्वः` इत्यनुकर्षणार्थः, अत एवाह--`ह्व इत्यनुवर्त्तते` इति। यदि `ह्वः` इत्येतन्नानुवर्त्तते ततोऽभ्यस्तमात्रस्य स्यात्। तत्र `ह्वः` इत्यनुवर्त्तमानस्याभ्यस्तस्येत्यनेन यदि समानाधिकरण्यं स्यात्, तदा द्विर्वचने कृतेऽभ्यस्तसंज्ञायामुपजातायां सम्प्रसारणं स्यात्। एवञ्च `न सम्प्रसारणे सम्प्रसारणम् (6.1.37) इत्यभ्यासस्य सम्प्रसारणं न स्यात्। यद्यपि परेण हरूपेण व्यवधानम्, तथापि समानाङ्गग्रहणात् तस्य व्यवधानेऽपि प्राप्नोत्येवात्र प्रतिषेधः, यथा यूनेत्यत्र--इतीमं पक्षे सामानाधिकरण्ये दोषं पश्यन्नाह--`तदभ्यस्तस्येत्यनेन व्यधिकरणम्` इति। भिन्नाभिधेयमित्यर्थः। `अब्यस्तस्य यो ह्वयतिः` इत्यादिना सम्बन्धलक्षणां षष्ठीं ख्यापयंस्तदेव वैयधिकरण्यं दर्शयति। तेन किं सिद्धं भवति? इत्याह--`तेन` इत्यादि। `जुहाव` इति। सम्प्रसारणे वृद्ध्यावादेशयोः स्थानिवद्भावेन हु इत्यस्य द्विर्वचनम्।।


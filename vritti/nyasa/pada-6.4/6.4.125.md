---
index:  6.4.125
sutra:  फणाञ्च सप्तानाम्
vritti:  nyasa
---

बहुवचननिर्देशादाद्यर्थो गम्यते। अत आह--`फणादीनाम्` इत्यादि। `फण गतौ` (धा.पा.821) `राजृ दीप्तौ` (धा.पा.822) `टु भ्राजृ टु भ्राश्रृ टु भ्लाश्रृ दीप्तौ` (धा.पा.823-825)। `स्यमु स्वन ध्वन शब्दे` (धा.पा.826-828) इत्येते ध्वनवर्जिताः फणादयः सप्त। तत्राद्यस्य नित्ये प्राप्ते विकल्पार्थं वचनम्, इतरेषामप्राप्ते। तत्र राजृप्रभृतीनां चतुर्णामवर्णस्यैत्त्वस्य प्रतिप्रत्तये `राधो हिंसायाम्` (6.4.123) इत्यत्र `अत इत्येतदिहोपस्थितम्` इत्यादिना यदुक्तं तद्यथासम्भवं वेदितव्यम्।।


---
index: 8.2.39
index_padded: 8.2.039

sutra:  झलां जशोऽन्ते
vritti:  nyasa
---

`श्वलिट्` इति। ढत्वे कृते जश्त्वम्।

अथान्तग्रहणं किमर्थम्, ननु `स्कोः संयोगाद्योरन्ते च` (8.2.29) इत्यतोऽन्तग्रहणमनुवर्त्तत एव? इत्यत आह--`अन्तग्रहणम्` इत्यादि। तद्ध्यन्तग्रहणं झलीत्यनेन सम्बद्धम्, अतस्तदनुवृत्तौ झलीत्येतदप्यनुवर्त्तत, तस्मादेतन्निवृत्त्यर्थमन्यदेवान्तग्रहणं क्रियते। तेन च वसतेः--वस्ता, वस्तुमित्यत्र न भवति।।


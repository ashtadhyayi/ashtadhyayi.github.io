---
index: 8.1.35
index_padded: 8.1.035

sutra:  आहस्थः
vritti:  nyasa
---

`आत्थ` इति। `ब्रुवः पञ्चानामादित आहो ब्रुवः` (3.4.84) इति लडादेशस्य सिपस्थल् ब्रुवश्चाहादेशः, तस्यानेन थकारः, तस्य `खरि च` (8.4.55) इति चर्त्त्वम्--तकारः। किमर्थमादेशान्तरं क्रियते, न प्रकृतेर्विकार एव विधीयते? इत्यत आह--`आदेशान्तरकरणम्` इत्यादि। यदि धकार आदिश्येत, ततः `झषस्तथोर्धोऽधः` (8.2.40) इति धत्वं स्यात्, अतस्तन्निवृत्त्यर्थमादेशान्तरं क्रियते।
`हृग्रहोः` इत्यादि। हरतेः, ग्रहेश्च यो हकारस्तस्य च्छन्दसि विवये भकारो वक्तव्यः। हकारस्येति वचनं हरत्यर्थम्। ग्रहेस्तु `अलोऽन्त्यस्य` (1.1.52) इत्येव भविष्यति हकारस्य। `ग्रभीता` इति। तृन्, इट्, `ग्रहोऽलिटि दीर्धः` (7.2.37)। `जभ्रिरे` इति। हृञो लिट्, `लिटस्तझयोरेशिरेच्` (3.4.81) इति झस्येरेच्; यणादेशः, द्विर्वचनम्, अभ्यासकार्यम्। `उद्ग्राभम्`, `निग्राभम्` इति। ग्रहेः `हलश्च` (3.3.121) इति घञ्। एतत्तु सर्वं `व्यत्ययो बहुलम्` (3.1.85) इति वर्णव्यत्ययेनैव सिद्धम्। वक्तव्यशब्दस्य व्याख्येयमित्येषोऽर्थो वेदितव्यः।।


---
index:  3.2.119
sutra:  अपरोक्षे च
vritti:  nyasa
---

`ब्रवीति` इति। `ब्रुव ईट्` (7.3.93) । `कथयति` इति। `कथ वाक्यप्रबन्धे` (धा.पा.1851), चुरादावदन्तः, तस्माण्णिच्, `अतो लोपः` (6.4.48) , `अचः परस्मिन् पूर्वविधौ` (1.1.57) इति स्थानिवद्भावात् `अत उपधायाः` (7.2.116) इति वृद्धिर्न भवति। अथ किमर्थं पुनरिदमारब्धम् ? पूर्वेण परोक्षे विधानादपरोक्षे न प्राप्नोति, अतस्तत्रापि यथा स्यादित्येवमर्थम्। ननु च पूर्वयोगे परोक्षग्रहणं निवर्तिष्यते, तस्मिन् निवृत्ते पूर्वेणैव परोक्षे चापरोक्षे च भविष्यति ? सत्यमेतत्; चोद्यमपि कश्चिद्विजानीयाद्यदि परोक्षग्रहणं निवृत्तं तत्सम्बद्धमनद्यतनग्रहणमपि निवृत्तमिति, तदन्यथा मा विज्ञायीति पूर्वसूत्रे परोक्षग्रहणमनुवर्त्तते, तस्मिंश्चानुवर्त्तमाने कर्त्तव्यमेतत्, अन्यथा ह्यपरोक्षे न स्यात्।।


---
index:  3.2.168
sutra:  सनाशंसभिक्ष उः
vritti:  nyasa
---

`सन्प्रत्ययो गृह्यते` इति। `गुप्तिज्किद्भ्यः` (3.1.5) इत्यादिना यो विहितः। `न सनिर्धातुः`इति। `षणु दाने` (धा.पा.1464) ` वन षण सम्भक्तौ` (धा.पा.463,464) इति न गृह्यते। एतच्च गर्गादिषु जिगीषुशब्दपाठाद्विज्ञायते, स हि प्रत्ययग्रहणे चोपपद्यते, न तु धातुग्रहणे। `आङ शासि इच्छायाम्`इत्यादि। एतदप्याङा सह निर्देशाद्विज्ञायते। इच्छार्थो ह्याङसहितः पठ्यते, न स्तुत्यर्थः। `आशंसु, भिक्षुः` इति। अत्र `अनुदात्तेश्च हलादेः` (3.2.149) इति युचि प्राप्त उप्रत्ययस्य विधानम्।।


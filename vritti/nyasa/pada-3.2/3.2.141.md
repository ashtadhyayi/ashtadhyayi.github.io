---
index:  3.2.141
sutra:  शमित्यष्टाभ्यो घिनुण्
vritti:  nyasa
---

`शमु उपशमे` (धा.पा.1201), `तमु काङ्क्षायाम्`(धा.पा.1202), `दमु पुपशमे-धा।पा।फ् उपरमे` (धा.पा.1203), `श्रमु तपसि खेदे च` (धा.पा.1204), `भ्रमु अनवस्थाने` (धा.पा.1205), `क्षमु सहने` (धा.पा.1206), `क्लमु ग्लानौ` (धा.पा.1207), `मदी हर्षे`(धा.पा.1208)। `उत्तरत्र कुत्वार्थः` इति। सम्पर्कीत्यादौ `चजोः कु घिण्यतोः` (7.3.52) इति यथा स्यात्। `उकार उच्चारणार्थः` इति। अनुबन्धत्वमस्य निरस्यति। अनुबन्धत्वे सति शमिनौ शमिन इति `उगिदचाम्` (7.1.70) इति नुम् प्रसज्येत। इह शमिनितराम्, शमिनितमामिति `नद्याः शेषस्यान्यतरस्याम्` (6.3.44) इति वर्त्तमाने `उगितश्च` (6.3.45) इत्यन्यतरस्यां ह्रस्वत्वं स्यात्, अन्यथा ह्यस्यानुबन्धकरणमनर्थकं स्यात्। तस्मदुच्चारणार्थ एवोकारो भवति। ह्रस्वत्वञ्च `घरूपकल्पचेलड्ब्रुवगोत्रमतहतेषु` (6.3.43) इत्यनेन नित्यं भवति।
`शमी` इति। `अत उपधाया-` (7.2.116) इति वृद्धिर्न भवति, `नोदात्तोपदेश` (7.3.34) इत्यादिना प्रतिषिद्धत्वात्। `सौ च` (6.4.13) इति दीर्घः।
`असिता`इति। `असु क्षेपणे` (धा.पा.1209) तृनि भवति।।


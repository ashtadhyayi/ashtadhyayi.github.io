---
index: 5.2.70
index_padded: 5.2.070

sutra:  तन्त्रादचिरापहृते
vritti:  nyasa
---

`अचिरापहृतम्` इति। अचिरशब्दोऽल्पकालवचनः, तस्यापहृतशब्देनापहृतो गतः कालोऽस्येति `कालाः परिमाणिना` (2.2.5) इति समासः। `पञ्चमीसमर्थात्` इति। निर्देशादेव। न हीह काचित् प्रकृता विभक्तिरनुवर्त्तते, पञ्चमीनिर्देशश्च श्रुयते, तस्मान्निर्देशादेव पञ्चमीसमर्थात् प्रत्ययो विज्ञायते। सा पुनः पञ्चम्यपहरतेरपायवचनत्वात् तद्योगेन तन्त्रमपादानमेव भवतीत्यपादानलक्षणा वेदितव्या।।


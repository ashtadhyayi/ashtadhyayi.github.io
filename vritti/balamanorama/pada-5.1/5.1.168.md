---
index:  5.1.168
vrittiindex:  1168
sutra:  जनपदशब्दात्क्षत्रियादञ्
vritti:  balamanorama
---

जनपदशब्दात्। जनपदो देशः, तद्वाचकशपब्दो जनपदशब्दः, तथाभूतो यः क्षत्रियवाचकशब्दः,तस्मादित्यर्थः। फलितमाह--जनपदक्षत्रिययोरिति। ऐक्ष्वाक इति। इक्ष्वाकुर्नाम देशः, राजा च। तस्य राज्ञोऽपत्यमिति विग्रहे अञ्, अणोऽपवादः। स्वरे विशेषः। ओर्गुणं बाधित्वा `दाण्डिनायने`ति सूत्रे निपातनादुकारस्य टेर्लोपः। ऐक्ष्वाकाविति। बहुवचने तु लुग्वक्ष्यत इति भावः। क्षत्रियसमानेति। क्षत्रियवाचकशब्देन समासशब्दो जनपदवाचकः, तस्मात्षष्ठ्यन्ता द्राजन्यर्थेऽपत्यवत्प्रत्यया भवन्तीत्यर्थः। वार्तिकमेतत्सूत्रसिद्धार्थकथनपरमित्याह--तद्राजमिति। `जनपदशब्दादित्यादिविहितानामञादीनां तद्राजसंज्ञा विहिता-`ते तद्राजाः` इति। प्रत्ययानां तद्राजत्वं तद्वाचकत्वाद्गौणम्। एवंच तद्राजवाचकास्तद्राजा इत्यन्वर्थसंज्ञैषा, नतु टिघुभादिवदवयवार्थरहिता। तथा च अञादिप्रत्ययानां तद्राजसंज्ञाकानां राजवाचकत्वमपि विज्ञायत इति राजन्यपि वाच्ये ते भवन्तीति विज्ञायत इत्यर्थः। पञ्चालानामिति। बहुवचनान्तमिदं देशविशेषनाम, भाष्ये तथैव प्रयोगदर्शनात्। `द्व्यञ्मगधे`त्यत्र भाष्ये `नेषो नाम जनपदः` इति दर्शनाद्देशवाचिनोऽप्येकवचनमिति ज्ञेयम्। जनपदशब्दादिति किम् ?। द्रुह्योरपत्यं द्रौह्यवः। अणेव, तद्राजत्वाभावाद्बहुत्वे न लुक्। द्रौह्यवाः। क्षत्रियादिति किम् ?। पञ्चालो नाम कश्चिद्ब्राआहृणः। तस्यापत्यं पाञ्चालिः। वैदेहिः।

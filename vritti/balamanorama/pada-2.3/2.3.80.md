---
index: 2.3.80
index_padded: 2.3.080

vrittiindex:  620
sutra:  अकेनोर्भविष्यदाधमण्र्ययोः
vritti:  balamanorama 
---

अकेनोर्भविष्य। नेत्यनुवर्तते। अकश्च इन् च तयोरिति विग्रहः। भविष्यच्च आधमर्ण्यं च तयोरिति द्वन्द्वः। यथासङ्ख्यं नेष्यते, भाष्यात्। भविष्यति। आधमर्ण्ये च वर्तमानयोरकेनोर्योगे षष्ठी नेति फलितम्। तत्र आधमर्ण्यांऽशोऽकेन नान्वेति, `आवश्यकाधमर्ण्ययोर्णिनिः` इत्युक्तेः। अतो भविष्यदंश एवाऽके अन्वेति। इनेस्तु भविष्यदाधमर्ण्ययोरुभयोरप्यन्वयः, संभवात्। तदाह--भविष्यत्यकस्येति। भविष्यदाधमर्ण्यार्थेनश्चेति। भविष्यदर्थकस्य आधमर्ण्यार्थकस्य चेन इत्यर्थः। सतः पालक इति। सज्जनान्पालयिष्यन्हरिः प्रादुर्भवतीत्यर्थः। `तुमुन्ण्वुलौ क्रियायां क्रियार्थाया`मिति भविष्यति विहितः, `भविष्यति गम्यादयः` इत्युक्तेः। गोष्ठं गमिष्यन्नित्यर्थः। शतं दायीति। ऋणत्वेन गृहीतं शतं प्रत्यर्पयतीत्यर्थः। `आवश्यकाधर्मण्ययोर्णिनिः` इत्याधमर्ण्ये णिनिः। तस्य भविष्यति विधानाऽभावाद्भविष्यदर्थकतया गतार्थत्वं न शङ्क्यम्। 


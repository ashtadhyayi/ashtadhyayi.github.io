---
index: 8.3.2
index_padded: 8.3.002

sutra:  अत्रानुनासिकः पूर्वस्य तु वा
vritti:  kashika 
---

अधिकारो ऽयम्। इत उत्तरं यस्य स्थाने रुः विधीयते ततः पूर्वस्य तु वर्णस्य वा अनुनासिको भवति इत्येतदधिकृतं वेदितव्यम्, यदित ऊर्ध्वम् अनुक्रमिष्यामस् तत्र। वक्ष्यति समः सुटि (8.3.5)। सँस्कर्ता। सँस्कर्तुम्। सँस्कर्तव्यम्। अत्रग्रहणं रुणा सह संनियोगप्रतिपत्त्यर्थम्। अधिकारपरिमाणापरिग्रहे हि सति ढो ढे लोप (8.3.13) इत्यत्र अपि पूर्वस्य अनुनासिकः आशङ्क्येत।


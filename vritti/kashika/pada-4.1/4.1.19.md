---
index: 4.1.19
index_padded: 4.1.019

sutra:  कौरव्यमाण्डूकाभ्यां च
vritti:  kashika 
---

कौरव्य माण्डूक इत्येताभ्यां स्त्रियां ष्फः प्रत्ययो भवति। कुर्वादिभ्यो ण्ये कृते, ढक् च म्ण्डूकात् (4.1.119) इत्यणि च। यथाक्रमं टाब्ङीपोरपवादः। कौरव्यायणी। माण्डूकायनी। कथं कौरवी सेना? तस्य इदं विवक्षायाम् अणि कृते भविष्यति। कौरव्यमाण्डूकयोरासुरेरुपसङ्ख्यानम्। आसुरायणी। शैषिकेष्वर्थेषु इञ्श्च (4.2.112) इत्यणि प्राप्ते छप्रत्यय इष्यते। आसुरीयः कल्पः।


---
index: 7.2.19
index_padded: 7.2.019

sutra:  धृषी शसी वैयात्ये
vritti:  kashika 
---

वियातस्य भावो वैयात्यम् प्रागल्भ्यम्, अविनीतता। तत्र धृष शस इत्येतयोः निष्ठायाम् इडागमो न भवति। धृष्टो ऽयम्। विशस्तो ऽयम्। धृषेः आदितश्च (7.2.16) इति प्रतिषेधः सिद्ध एव, शसेरपि उदितो वा (7.2.56), यस्य विभाषा (7.2.15) इति? नियमार्थं वचनम्, धृषिशस्योः वैयात्ये एव इड् न भवति। भावादिकर्मणोरपि वैयात्ये धृषिर्नास्ति। धृष्टः। विशस्तः। वैयात्ये इति किम्? धर्षितः। विशसितः।


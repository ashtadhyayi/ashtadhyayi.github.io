---
index: 6.4.14
index_padded: 6.4.014

sutra: अत्वसन्तस्य चाधातोः
vritti: tattvabodhini
---

<<अत्वसन्तस्य चाधातोः>> - अत्वसन्तस्य चाऽधातोः । "ढ्रलोपे-" सूत्राद्दीर्घस्य "नोपधायाः" इत्युपधाग्रहणस्य चानुवर्तनादाह — उपधाया दीर्घः स्यादिति । इह अधातोरिति योगो विभज्यते, तत्सामर्थ्यादनन्तरस्याऽसन्तस्यैव प्रतिषेधः, न त्वत्वन्तस्येति कैयटादयः । तदेतद्दर्शयति — धातुभिन्नाऽसन्तस्य चेति । धात्ववयवभिन्नो योऽस् तदन्तस्येत्यर्थः । तेन उखास्रत् पर्णध्वदित्यादि सिद्धम् । धातुभिन्नो योऽसन्तस्तस्येति व्याख्यायां स्रत् ध्वदित्यत्र सिद्धान्ते दीर्घाऽभावेऽप्यत्र तु स्यादेवेति दिक् । अत्र "सर्वनामस्थाने च" इति सूत्रादसंबुद्धावित्यनुवर्तते । "सौ च" इत्यतः साविति च । तदाह — असंबुद्धौ सौ पर इति । अत्वन्तत्वाभावादिति ।अतु इत्यकारानुबन्धस्याऽनुकरणाच्छत्रन्तस्य न भवतीत्यर्थः । 

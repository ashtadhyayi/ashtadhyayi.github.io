---
index: 8.2.34
index_padded: 8.2.034

sutra: नहो धः
vritti: tattvabodhini
---

नहो धः। 'द' इत्येव तु नोक्तं, तथा हि सति 'नद्ध'मित्यत्र 'रदाभ्यां'मिति नत्वं स्यात्, 'झषस्तथो'रिति च न स्यात्। नहो हस्येति। 'हो ढः' इत्यतोऽनुवृत्तेः 'अलोऽन्त्यस्ये'त्यनेन वा हस्यैवादेश इति भावः। 'झलो झलि' 'पदस्य' 'स्कोः संयोगाद्योरन्ते चे'त्यतो झल्पदान्तग्रहणान्यनुवर्तन्ते। तदाह--झलीत्यादि। झलि परतः पदान्ते वा विद्यमानेस्येत्यर्थः। उपानदिति। उपपूर्वान्नहेः संपदादित्वात्क्विपि 'नहिवृती'ति पूर्वपदस्य दीर्घः। सोर्हल्ङ्यादिलोपे धत्वम्। जश्त्वचर्त्वे। अत्रेदं बोध्यम्--सुष्ठु अनङ्वाहो यस्यामिति बहुव्रीहौ 'स्वनङ्वा'निति पुंवदेव रूपम्। केचित्तु गौरादिङीषं कृत्वा 'स्वनङ्वाही'त्युदाजह्रुः। तदसत्। अनुपसर्जनाधिकारविरोधात्। गीरिति। 'गॄ निगरणे', 'गॄ शब्दे'इत्यस्माद्वा क्विप्। 'ॠत इद्धतोः' इतीत्त्वे रपरत्वम्। 'र्वोरुपधाया दीर्घः' इति दीर्घः। पूरिति। 'पॄ पालनपूरणयोः' 'उदोष्ठ्यपूस्य' इत्युत्त्वम्। चतस्र इति। इह 'चतुरनडुहो'रित्याम्न भवति, परत्वादामं बाधित्वा चतस्रादेशे कृते सकृद्गतिन्यायेन पुनस्तस्याऽप्रवृत्तेः। चतसृणामिति। 'न तुसृचतसृ' इति न दीर्घः। सर्ववदिति। 'तेन तुल्य'मिति वतिः। 'सर्वनाम्नो वृत्तिमात्रे'इति पुंवद्भावः।   

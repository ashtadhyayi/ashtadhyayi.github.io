---
index: 6.1.83
index_padded: 6.1.083

sutra: भय्यप्रवय्ये च च्छन्दसि
vritti: mahabhashyam
---

 भय्यप्रवय्ये च च्छन्दसि (2520) (6112 उपसंख्यानवार्तिकम् ।। 1 ।।) - भय्यादिप्रकरणे ह्रदय्या उपसंख्यानम् - भय्यादिप्रकरणे ह्रदय्या उपसंख्यानं कर्तव्यम् । ह्रदय्या आपः ।। (6113 उपसंख्यानवार्तिकम् ।। 2 ।।) - अव् शरस्य च - अवादेशो भवतीति वक्तव्यम् । शरस्य च ह्रदस्य चातोऽव्वक्तव्यः । ह्रदव्या आपः । शरव्या वै तेजनम् । शरव्यस्य पशूनभिघातकः स्यात् ।। (6114 शरब्यशब्दस्यान्यथासिद्धिकथनवार्तिकम् ।। 3 ।।) - शरुवृत्ताद्वा सिद्धम् - शरुवृत्ताद्वा पुनः सिद्धमेतत् ।। (6115 वार्तिकम् ।। 4 ।।) - ऋञ्जती शरुः इत्यपि दृश्यते - ऋञ्जती शरुरित्यपि शरुशब्दप्रवृत्तिर्दृश्यते ।। (6116 वार्तिकम् ।। 5 ।।) - शरुहस्त इति च लोके - शरुहस्त इति च लोके शरहस्तमुपाचरन्ति ।। 
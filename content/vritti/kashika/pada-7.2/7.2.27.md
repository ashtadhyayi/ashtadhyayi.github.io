---
index:  7.2.27
sutra:  वा दान्तशान्तपूर्णदस्तस्पष्टच्छन्नज्ञप्ताः
vritti:  kashika 
---

णेः इत्यनुवर्तते। दम् शम् पूरी दस् स्पश् छद् ज्ञपित्येतेषां ण्यन्तानां धातूनां वा अनिट्त्वं निपात्यते। दान्तः, दमितः। शान्तः, शमितः। पूर्णः, पूरितः। दस्तः, दासितः। स्पष्टः, स्पाशितः। छन्नः, छादितः। ज्ञप्तः, ज्ञपितः। इट्प्रतिषेधो णिलुक् च निपात्यते। ज्ञप्तेस् तु भरज्ञपिसनाम् इति विकल्पविधानात् यस्य विभाषा (*7,2.15) इति नित्ये प्रतिषेधे प्राप्ते विकल्पार्थं निपातनम्।


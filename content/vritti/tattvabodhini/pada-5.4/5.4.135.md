---
index:  5.4.135
vrittiindex:  753
sutra:  गन्धस्येदुत्पूतिसुसुरभिभ्यः
vritti:  tattvabodhini 
---

गन्धस्येत्। तकार उच्चारणार्थ इत्याशयेनाह---इकारोऽन्तादेश इति। `आदेः परस्ये`तीह न भवति, `समासान्ताः`इत्यधिकारात्। अत्र केचिदाहुः--इकारस्य प्रत्ययत्वेऽपि न क्षतिः, `यस्येति[चे`ति] लोपेनोद्गन्धिरित्यादिरूपसिद्धेः। न च `तित्स्वरित`मित्यन्तस्वरितत्वापत्तिर्न शङ्क्या, तकारस्योच्चारणार्थत्वाभ्युपगमात्। नापि षष्ठीनिर्देशादादेशत्वमेव न प्रत्ययत्वमिति वाच्यं, `गापोष्ट`गित्यादिप्रत्ययविधिष्वपि षष्ठीदर्शनादीति। 


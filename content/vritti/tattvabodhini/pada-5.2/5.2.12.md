---
index:  5.2.12
vrittiindex:  1380
sutra:  समांसमां विजायते
vritti:  tattvabodhini 
---

समांसमाम्। यलोप इति। `समाया`मित्यत्र यकारलोप इत्यर्थः। पूर्वपदे निपात्यत इति। अन्यथा तद्धिते उत्पन्ने यथोत्तरपदे सुपो लुग्भवति `सुपो धातुप्रातिपदिकयो`रिति, तथा पूर्वपदेऽपि स्यादिति भावः। समांसमीनेचि। वीप्सायां द्विर्वचनम्। सुबन्तसमुदायः प्रकृतिः। विजायत इत्येतद्व्याचष्टे---प्रसूयत इति। विपूर्वको जनिर्गर्भविमोचने वर्तत इति भावः। गर्भविमोचने कृत्स्नायाः समाया व्याप्त्यभावात् `अत्यन्तसंयोगे चे`ति द्वितीया नभवतीत्याशयेनाह---समायामित्यादि।


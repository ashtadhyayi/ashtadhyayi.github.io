---
index:  5.3.77
vrittiindex:  1517
sutra:  नीतौ च तद्युक्तात्
vritti:  tattvabodhini 
---

नीतौ च तद्युक्तात्। अनुकम्पायुक्तादिति। यद्यपि पुत्रादिरेव साक्षादमुकम्पायुक्तो न तु धानादिस्तथापि तद्द्वारा धानादीनामप्यस्त्यनुकम्पासंबन्ध इति भावः। धानका इति। `धाना`शब्दः स्त्रीलिङ्गः। ततः कः। `केऽणः`इति ह्रस्वः। कप्रत्ययान्ताट्टाप्। अत्र `प्रत्ययस्था`दितीत्त्वेन भाव्यम्। प्रायेण तु `धानका`इति पट�ते। तत्र लिङ्गातिवृत्तिर्द्रष्टव्येति हरदत्तः। `कर्मव्यतिहारे णच्?स्त्रिया`मिति सिद्धे `णचः स्त्रियामञि`ति सूत्रे पुनः स्त्रीग्रहणेन ज्ञापितं `स्वार्थिकाः प्रकृतिलिङ्गं क्विचदतिवर्तन्ते`इति। तेन `धानका`इत्यत्र पुंस्त्वमिति भावः।


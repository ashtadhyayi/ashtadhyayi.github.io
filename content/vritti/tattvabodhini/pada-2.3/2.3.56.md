---
index:  2.3.56
vrittiindex:  545
sutra:  जासिनिप्रहणनाटक्राथपिषां हिंसायाम्
vritti:  tattvabodhini 
---

जासि। `जसु ताडने,` `जसु हिंसायाम्` इति च चुरादिस्तस्येदं ग्रहणं न तु दैवादिकस्य `जसु मोक्षणे` इत्यस्य, जासीति निर्देशात्, `हिंसायाम्` इति वचनाच्च। निप्रहणनमिति। `हन्तेरत्पूर्वस्य`इति णत्वम्। प्रणीति। `नेर्गद--`इति णत्वम्। चुरादिरिति। `नट नृत्तौ` इति तु गृह्यते, दीर्घनिर्देशादिति भावः। क्राथनमिति। `क्रथ हिंसायाम्`इति घटादौ पठ�ते, तस्य मित्त्वेऽपि इह निपातनाद्वृद्धिः। मित्त्वफलं तु निपातनात्परत्वात् `चिण्णमुलोः` इति दीर्घे चरितार्थमिति घटादौ वक्ष्यति। यत्तु हरदत्तेनोक्तम्---``घटादिपाठो `घटादयः षितः`इत्यातिदेशिकषित्त्वे अङ्यथा स्यादित्येतदर्थ''इति। तन्मन्दम्। `घटादयः षितः` इति हि मध्ये सूत्रितम्। तेन पूर्वेषां त्वरत्यन्तानामेव षित्त्वं, न तु ज्वरा दीनां परेषामिति। अतएव `त्वरत्यन्तास्त्रयोदशानुदात्तेतः षितश्च` इति घटादौ वक्ष्यति।


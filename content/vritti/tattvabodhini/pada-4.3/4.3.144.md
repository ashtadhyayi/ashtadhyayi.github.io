---
index:  4.3.144
vrittiindex:  1171
sutra:  नित्यं वृद्धशरादिभ्यः
vritti:  tattvabodhini 
---

नित्यं वृद्ध। इह `भाषायामभक्ष्याच्छादनयो`रित्यनुवर्तत इति वृत्तिः। नन्वेवमानन्दमयाधिकरणे शङ्कराचार्यैः `अन्योन्तर आत्मानन्दमयः`इति श्रुतौ `आनन्दमय इति विकारे मय`डित्युक्तं तत्कथं सङ्गच्छतां?। `प्राचुर्ये मय`डिति तु वक्तुमुचितमिति चेत्। अत्राहुः---प्राचुर्ये मयट�पि प्रकृत्यर्थविरोधिनो दुःखस्य लेशतोऽनुवृत्तिलाभात्प्रकृते विकारार्थः पर्यवस्यतीति तेषामाशयः। यद्वा `नित्यं वृद्धे`त्यत्र भाषाग्रहणं नानुवर्तते। अनुवृत्तावपि `भाषायां नित्यम्, अन्यत्र क्वाचित्कः`इत्याश्रित्य मयट् सुसाधः। अथ वा `हेतुमनुष्येभ्य`इत्यनुवर्तमाने `मयट् चे`ति सूत्रेण आगतार्थे मयट्। विकार इति त्वार्थिकार्थकथनमेव। अतः शङ्करभगवत्पादोक्तिरनवद्यैवेति। शरमयमिति। शर दर्भ मृत्कटी तृण सोम बल्वज इति शरादिः।


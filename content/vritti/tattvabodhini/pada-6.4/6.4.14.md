---
index:  6.4.14
vrittiindex:  378
sutra:  अत्वसन्तस्य चाऽधातोः
vritti:  tattvabodhini 
---

अत्वसन्तस्य चाऽधातोः। `ढ्रलोपे`सूत्राद्दीर्घस्य `नपोधायाः`इत्यपधाग्रहणस्य चानुवर्तनादाह--उपधाया दीर्घः स्यादिति। इह `अधातो`रिति योगो विभज्यते, तत्सामर्थ्यादनन्तरस्याऽसन्तस्यैव प्रतिषेधः, न त्वत्वन्तस्येति कैयटादयः। तदेतद्दर्शयति---धातुभिन्नाऽसन्तस्य चेति। धात्ववयवभिन्नो योऽस् तदन्तस्येत्यर्थः। तेन `उखास्त्रत्`पर्णध्व`दित्यादि सिद्धम्। `धातुभिन्नो योऽसन्तस्तस्ये`ति व्याख्यायां `स्त्रत्``ध्व`दित्यत्र सिद्धान्ते दीर्घाऽभावेऽप्यत्र तु स्यादेवेति दिक्। अत्र `सर्वनाम स्थाने चे`ति सूत्रादसंबुद्धावित्यनुवर्तते। `सौ चे`त्यतः `सा`विति च। तदाह--असंबुद्धौ सौ पर इति। अत्वन्तत्वाभावादिति। `अतु`इत्यकारानुबन्धस्याऽनुकरणाच्छत्रन्तस्य न भवतीत्यर्थः। उभे। शब्दरूपाऽपेक्षया नपुंसकनिर्देशः। षाष्ठाद्वित्वेति। `अनन्तस्य विधिर्वा भवति प्रतिषेधो वे`ति न्यायादिति भावः।


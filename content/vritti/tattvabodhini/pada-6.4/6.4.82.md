---
index:  6.4.82
vrittiindex:  233
sutra:  एरनेकाचोऽसंयोगपूर्वस्य
vritti:  tattvabodhini 
---

एरनेकाचः। `इणो यण्`इत्यतो यणिति वर्तते। `अचि श्नुधातु--`इति सूत्रादिह धातुरेवानुवर्तते, न तु श्रुभ्रुवौ, तयोरिवर्णाऽसंभवात्। धातुग्रहणं चावृत्त्योभयोर्विशेषणं, संयोगस्याङ्गस्य चेति ब्याचष्टे--धात्ववयवसंयोगेत्यादि। तत्र धातुना संयोगस्य विशेषणादिह यण्--, उन्न्यौः। उन्न्यः। `हरी``हरी`नित्यादि सिह्यार्थं धातुना अङ्गं विशेष्यते। अन्यथा `प्रध्यं``प्रध्य`इत्यादाविव पूर्वरूपं पूर्वसवर्णदीर्घं च बाधित्वा यण्स्यात्, धात्ववयवसंयोगपूर्वो न भवति य इवर्णस्तदन्तत्वादङ्गस्य। प्रधीरिति। प्रध्यायतीति प्रधीः। `ध्यायतेः संपर्सारणं चे`ति क्किपि संप्रसारणे पूर्वरूपे च कृते `हलः`इति दीर्घः। यदा तु `प्रकृष्टा धीर्बुद्धिर्यस्ये`ति विगृह्.यते तदा धीशब्दस्य नित्यस्त्रीत्वात् `प्रथमलिङ्गग्रहणं चे`ति नित्यस्त्रीलिङ्गातिदेशे यथासंभवं नदीकार्यं बोध्यम्। `प्रथमलिङ्गग्रहणं चे`ति वार्तिकस्य प्रथमलिङ्गं `यू स्त्र्याख्यौ`इत्यनेन नदीत्वं वक्तव्यमित्यर्थात्। एरनेकाच इति यण्विषयटत्वेन `नेयडुवङ्---`इति निषेधस्याऽप्रवृत्तेश्चेत्येके। अन्ये त्वाहुः---एवं तर्हि यथोद्देशप्रवृत्तौ न्यायसिद्धमिदमिति मनोरमादिग्रन्थो विरुध्येत। यथोद्देशपक्षेऽपि प्रधीशब्दार्थतया वचनस्यावश्यकत्वात्। मूले हि `उपसर्जनत्वेऽपि नदीत्वं वक्तव्य`मित्युक्तं, न तु नित्यस्त्रीत्वमिति। तस्मा `त्प्रथमलिङ्गग्रहण`मित्यनेन लिङ्गप्रयुक्तं यन्नदीत्वं वृत्तेः प्राक् स्थितं तदिहाऽतिदिश्यते। धीशब्दे तु `नेयङुवङ्--`इति निषेधेन मदीत्वाऽभावान्नास्त्येव प्रधीशब्दे नदीत्वातिदेश इति। `ङिति ह्रस्वश्चे`ति वैकल्पिकनदीत्वमपीह नातिदिश्यते। `प्रथमलिङ्गे`ति वचनं यथोद्देशे न्यायसिद्धमिति ग्रन्थानुरोधेनः वृत्तेः प्रागवस्थायामवयवत्वेनाभिमतेऽपि विद्यमानाया एव नदीसंज्ञायाः समुदाये अभ्युपेयत्वात्। न च प्रकृष्टा धीर्यस्य तस्मै प्रध्ये प्रध्य इत्यादौ प्रथमान्तधीशब्दस्य ङिति परे प्रवर्तमाना नदीसंज्ञाऽस्तीति दिक्। उन्नीरिति। `सत्सूद्विषे`त्यादिना क्किप्। ङेरामिति। अङ्गत्वान्नीशब्दान्तादपि ङेराम्भवतीति भावः। ग्रामणीरिति। ग्रामं नयतीति ग्रामणीः। `अग्रग्रामाभ्यां नयते` रितिणत्वम्। नीरिति। नयतीति नीःष क्किप्।


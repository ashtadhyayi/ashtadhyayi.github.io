---
index:  6.4.8
vrittiindex:  234
sutra:  न भूसुधियोः
vritti:  tattvabodhini 
---

अचि सुपीति। सुपीति किम्? सुध्युपास्यः। वस्तुतस्तु सुपीत्यननुवृत्तावपि न क्षतिः, `अनन्तरस्ये`ति न्यायेन`एरनेकाचः`इति `ओः सुपी`ति च सूत्रद्वयेन प्रापितस्यैव यणो `न भूसुधियो`रिति निषेधाभ्युपगमात्। स्थानिवत्त्वाद्यणि प्राप्त इति। `एरनेकाचः---`इत्यनेन। न चान्तर्वर्तिनीं विभक्तिमाश्रित्य सखि शब्दस्य पदत्वात् `न पदान्ते`ति निषेधेन अल्लोपो न स्थानिनदिति वाच्यम्, ` नः क्ये नियमेन क्यचि नान्तस्यैव पदत्वात्।`


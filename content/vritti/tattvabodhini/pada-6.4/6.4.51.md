---
index:  6.4.51
vrittiindex:  128
sutra:  णेरनिटि
vritti:  tattvabodhini 
---

णेरिति णिङ्?णिचोर्ग्रहणम्। एवमन्यत्रापि बोध्यम्। `अनिटी`त्यनेनाधिकृतमार्द्धधातुक इत्येतद्विशेष्यते। `यस्मिन्विदि`रिति तदादिविधिः। `अतो लोपः` इत्यस्माल्लोप इति चानुवर्तते, तदाह--अनिडादावित्यादि। यणि प्राप्त इति। ननु परत्वादियङ्यणादिविधयो यथासंभवमत्र सन्तु नाम, तेषु स्थानिवद्भावाण्णिग्रहणेन ग्रहणाल्लोपो भविष्यतीति चेत्, नैवं शङ्क्यम्, इयङादेशे ह्यन्त्यलोपः प्रसज्येतेति दोषः स्यात्. एतच्च `अतो लोपः`इति सूत्रे भाष्ये स्थितम्। न चाऽत्र `कारणा` `कारक` इत्यादौ गुणवृद्ध्योः कृतयोरन्तरङ्गत्वादयायादेशयोः कृतयोरन्त्यस्य लोपः प्राप्नोतीति कथमियङादेशे एव दोषौक्त इति शङ्क्यं,`वार्णादाङ्गं बलीयःर` इत्ययादौ बाधित्वा णिलोपो भविष्यतीति भाष्याशयात्। 


---
index:  8.3.41
vrittiindex:  126
sutra:  इदुदुपधस्य चाऽप्रत्ययस्य
vritti:  tattvabodhini 
---

इदुदुपधस्य। इदुदिति किम् ?, गीः करोति। पूः करोति। इह `इदुतौ उपधे यस्य समुदायस्य तस्यावयवो यो विसर्ग` इति वैयधिकरण्येन सम्बन्धः। `अप्रत्ययस्ये`ति तु `अप्रत्ययो यो विसर्ग` इति सम्बध्यते। सम्भवति सामानाधिकरण्ये वैयधिकरण्यस्याऽन्याय्यत्वात्। न च विसर्गस्य प्रत्ययत्वमप्रसिद्धमिति वाच्यम्, `अग्निः करोती`त्यादौ स्थानिवद्भावेन तत्प्रसिद्धेः। न चातिदेशं प्रति त्रिपाद्या असिद्धत्वं शङ्क्यम्, `अप्रत्ययस्ये`ति निषेधेनैव सिद्धतिवज्ञापनात्। अतएव `अग्नि`रित्यादौ रोर्विसर्गः सिध्यति। अन्यथाऽपदान्तत्वान्न स्यात्। विसर्गविधिस्तु `पुन`रित्यादौ चरितार्थः। ज्ञापकं च विशेषापेक्षम्। तेन `अचः परिस्मिन्-` इति त्रापाद्यां न प्रवर्तते। एवं च `पूर्वत्रासिद्धीये न स्थानिव`दिति सिद्धान्त उक्तयुक्तिमूलको न तु वाचनिक इति मनोरमायां स्थितम्। 


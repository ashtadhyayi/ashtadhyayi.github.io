---
index:  4.1.86
vrittiindex:  888
sutra:  उत्सादिभ्योऽञ्
vritti:  tattvabodhini 
---

उत्सादिभ्योऽञ्। अणस्तदपवादानामिञादीना चायमपवादः। इह `बष्कयाऽसे` इति गणसूत्रम्। असे=असमासे। पूर्वाचार्यसंज्ञेयम्। बष्कयस्यापत्यादि बाष्कयः। असे किम्?। गौबष्कयिः। `असे`इति निषेधाल्लिङ्गादिह तदन्तविधिः, तेन धेनुशब्दस्येह पाठाददेनूनां समूह आधेनवमिति सिद्धम्। नन्वेवं धैनुकं गौधेनुकमित्यत्राऽञ्प्रवर्तेत, `अचित्तहस्तिधेनो`रिति सूत्रे धेनुशब्दग्रहणाद्धैनुकमिति सिद्धावपि गौधेनुकं न सिद्ध्येदिति चेन्न, `धेनुरनञ् इकमुत्पादयती`ति विशेषवचनस्य भाष्ये स्थितत्वात्। इकं---ठकमित्यर्थः।


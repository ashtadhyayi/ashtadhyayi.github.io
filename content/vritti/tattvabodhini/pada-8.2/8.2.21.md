---
index:  8.2.21
vrittiindex:  325
sutra:  अचि विभाषा
vritti:  tattvabodhini 
---

दृङ् आदरे। `तथाद्रियन्ते न बुधाः सुधामपी`ति श्रीहर्षः। प्रच्छ ज्ञीप्सायाम्। ज्ञातुमिच्छा ज्ञीप्सा। अत्र ज्ञपिर्ज्ञाने। `आप्ज्ञप्यृधामीत्`। `अत्र लोपः` इत्यभ्यासलोपः। ण्वुलि प्रच्छकः। पृच्छाशब्दात् `तत्करोती`ति णिजन्ताण्ण्वुलि तु -- पृच्छकः। पृच्छाशब्दस्तु भिदादेराकृतिगणत्वादङि संप्रसारणे बोध्यः। किरादयो वृत्ताः इति। एतेच `भूषाकर्मकिरादिसना`मिति वक्ष्यमाणयकिणादिनिषेधवार्तिके उपयोक्ष्यन्ते। `किरश्च पञ्चभ्य`इत्येतदुत्तरसूत्रेऽनुवृत्त्यर्थमिति बोध्यम्। ससर्जिथेति। `विभाषा सृजिदृशो`रिति थलि वेट्। 


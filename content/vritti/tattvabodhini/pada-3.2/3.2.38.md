---
index:  3.2.38
vrittiindex:  637
sutra:  प्रियवशे वदः खच्
vritti:  tattvabodhini 
---

प्रियवशे वदः खच्। खकारो मुमर्थः, चकारस्तु `खचि ह्रस्वः` इति विशेषणार्थ इति वृत्तिः। खे ह्रस्व इत्युच्यमाने एजेः खश जनमेजय इत्यत्रापि स्यादिति तदाशयः। `एकानुबन्धग्ररणे द्व्यनुबन्धस्य न ग्रहण`मिति खशि न भविष्यतीत्यादिना वृत्तिग्रन्थस्याऽयुक्तत्वमाहुः। खशि प्रकृते प्रत्ययान्तकरणमुत्तरार्थम्, द्विषन्तप इत्यत्र ह्रस्वणिलोपौ यथा स्यातां शप् च माभूदिति। नन्वेवमुत्तरत्रैव क्रियतामिति चेत्। सत्यम्। इह करणमन्यतोऽपि क्वचिद्भवतीति ज्ञापनार्थं तेन `गमेः सुपी`ति नाऽपूर्वं वार्तिकं, किंतु ज्ञापकसिद्धमेव।


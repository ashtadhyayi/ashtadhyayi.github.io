---
index:  3.2.132
vrittiindex:  750
sutra:  सुञो यज्ञसंयोगे
vritti:  tattvabodhini 
---

सुञो यज्ञसंयोगे। सुनोतेः शतृप्रत्ययः स्याद्यज्ञेन संयुज्यमाने वृत्तिश्चेत्। नन्विह `सुञो यज्ञे` इत्येवास्तु, यज्ञविषयकश्चेत्सुनोत्यर्थ इति व्याख्यायां सुरां सुनोतीत्यादेर्व्यावर्तयितुं शक्यत्वात्। अत्राहुः-- संयोगग्रहणं प्रधानकर्तृसंप्रत्ययार्थं,तेन यजानादन्यत्र न भवतीति। एवं चाऽप्रधाने कर्तरि `लटः शतृशानचौ` इत्यनेनाऽपि न भवति, संयोगग्रहणसामर्थ्यादिति हरदत्तः। `यः सुन्वन्तमवती`त्यादीनामेकवचनान्तानां यजमानपरत्वसंभवेऽपि बहुवचनान्तानां तु न संभवति, एकस्मिन्यागे एकस्यैव यजमानत्वादित्याशङ्क्य यागविशेषे तु संभवतीति दर्शयितुमुदाहरति--सर्वे सुन्वन्त इत्यादि। सत्रयागे हि बहवो यजमानास्त एवं ऋत्विजां कर्म सोमाभिषवनं कुर्वन्तीति `सुन्वन्त` इत्यादिबहुवचनान्तस्यापि यजगानपरत्वं संभवतीति भावः। 


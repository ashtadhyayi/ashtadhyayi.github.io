---
index:  7.2.101
vrittiindex:  190
sutra:  जराया जरसन्यतरस्याम्
vritti:  tattvabodhini 
---

जराया जर। `अष्टन आ विभक्तौ` इत्यतो `विभक्ता`वित्यनुवर्त्त्य `अचि र ऋतः` इत्यतो।डनुवृत्तेनाचीत्यनेन विशेष्यते, विशेषणेनेह तदादिविधिः, `यस्मिन् विधिस्तदादावल्ग्रहणे` इत्यस्य तदन्तविधेरपवादत्वादित्याशयेनाह--अजादौ विभक्ताविति। अजादौ किम्? जराभ्याम्। जराभिः। विभक्ताविति किम्?। जराया इदं जारम्। न च `जराया असु`ङेवाऽस्त्विति वाच्यम्। जराशब्दात् `तत्करोती`ति णिचि `णाविष्टवत्--` इति टिलोपे ततः क्विपि णिलोपे चैकदेशविकृतस्यानन्यतया `ज`रित्यस्य जराशब्दत्वादसुङि सति `ङिच्चे`त्यन्त्यस्य प्रवृत्त्या `जसौ` इति रूपापत्तेः। इष्यते त्वत्रापि `जरसौ` `जरस` इति। न च णिलोपस्य स्थानिवद्भावाद्विभक्तिपरत्वाऽभावेन `जरसा`वित्यादि न सिध्यतीति वाच्यम्, `क्वौ लुप्तं न स्थानिव`दिति निषेधात्। यद्यपि `क्वौ लुप्तं न स्थानिव`दिति क्वाचित्कं, तथापीह तदाश्रयणे `जर`सिति गुर्वादेशकरणमेव मानमित्यवधेयम्।


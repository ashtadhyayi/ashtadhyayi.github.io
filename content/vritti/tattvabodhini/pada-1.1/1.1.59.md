---
index:  1.1.59
vrittiindex:  70
sutra:  द्विर्वचनेऽचि
vritti:  tattvabodhini 
---

अचा सामानाधिकरण्यलाभाय द्विर्वचनशब्दस्य तन्निमित्ते लक्षणा स्वीक्रियते। यद्वा-- उच्यत इति वचनं, द्विः-- वचनं यस्मिन्नचि तद्द्विर्वचनम्। अथवा द्विर्वचनमस्मिन्नस्तीत्यर्शाअद्यच्। तदेतदाह-- द्वित्वनिमित्तेऽचीति। इह `अचः परस्मि`न्नित्यतोऽच इति, `स्थानिवदादेशः` इत्यस्मादादेश इति, `न पदान्ते`त्यतो नेति चानुवर्तते। तदाह-- अच आदेशो न स्यादिति। यद्यपीहि वृत्त्यादौ-- `अजादेशः स्थानिवत्स्या`दिति रूपातिदेशपक्षः स्वीकृतः फलं चोभयत्र तुल्यं, तथाप्यादेशनिषेधपक्षोऽपि भाष्यारूढ इति स एवात्र स्वीकृतः। किं च आदेशमङ्गीकृत्य पुनः स्थानिरूपाश्रयणापेक्षया निषेधपरतया व्याख्यानमेव लघु। `प्रक्षालनाद्धिपङ्कस्य दूरादस्पर्शनं वर`मिति न्यायात्। `न पदान्ते`ति निषेधानन्तरं पाठोऽप्येवं सत्यनुगृहीत इति श्रेयानयं पक्षः।


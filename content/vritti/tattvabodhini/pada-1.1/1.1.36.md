---
index:  1.1.36
vrittiindex:  183
sutra:  अन्तरं बहिर्योगोपसंव्यानयोः
vritti:  tattvabodhini 
---

अन्तरं बहिर्योगोपसंव्यानयोः। `बहि`रित्यनावृतो देशो, बाह्यं चोच्यते। तत्राद्यमर्थं गृहीत्वाह--बाह्या इत्यर्थ इति। द्वितीये त्वाभ्यन्तरा इत्यर्थो बोध्यः। बाह्येन ह्यभ्यन्तरस्य योगोऽस्ति। अर्थद्वयमप्याकरे स्थितम्। इदमेवार्थद्वयं मनसि निधाय `अन्तरायां पुरी`त्यत्र प्राकाराद्बाह्यायां तदन्तर्वर्तिन्यां वेति व्याख्यातम्। `उपसंव्यान` शब्दोऽपि करणव्युत्पत्त्या उत्तरीयपरः, कर्मव्युत्पत्त्यात्वन्तरीयपरः। 


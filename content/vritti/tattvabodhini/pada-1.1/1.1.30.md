---
index:  1.1.30
vrittiindex:  186
sutra:  तृतीयासमासे
vritti:  tattvabodhini 
---

तृतीयासमासे। अत्र `विभाषा दिक्समासे` इत्यतः समास इत्यनुवर्तमाने पुनः समासग्रहणं गौणार्थस्यापि सङ्ग्रहार्थमित्यभिप्रेत्याह--तृतीयासमासार्थेति। इह `पूर्वसदृशे`ति विहितः समासो गृह्यते, प्रतिपदोक्तत्वात्। न तु `कर्तृकरणे` इति समासः, तेन त्वयका कृत'मित्यत्र निषेधो न भवति। `ओकारसकारभकारादौ सुपी`ति व्यवस्थापयिष्यमाणत्वादिह सुपष्टेः प्रागकच्।


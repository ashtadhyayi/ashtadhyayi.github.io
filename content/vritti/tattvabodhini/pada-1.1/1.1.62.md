---
index:  1.1.62
vrittiindex:  220
sutra:  प्रत्ययलोपे प्रत्ययलक्षणम्
vritti:  tattvabodhini 
---

प्रत्ययलोपे प्रत्यय। विशेषविहिता अपि लुगादिसंज्ञा लोपसंज्ञां न बाधन्ते, एकसंज्ञाधिकारदन्यत्र संज्ञायां बाध्यबाधकभावानङ्गीकारादिति भावः। स्थानिवत्सूत्रेण सिद्धे नियमार्थमिदं सूत्रं,`प्रत्ययस्याऽसाधरणं रूपरं यत्र प्रयोजकं, तदेव कार्यं प्रत्ययलोपे सति भवति न तु प्रत्ययाऽप्रत्ययासाधरण`मिति। तेन शोभना दृषदो यस्य सुदृषत्प्रासाद इत्यत्र `नञ्सुभ्यां`मित्यन्तोदात्ततां बाधित्वा `सोर्मनसी अलोमोषसी`इत्युत्तरपदाद्युदात्तत्वम्, `अत्वसन्तस्ये`ति दीर्घश्च न भवति। यद्वा,--यत्र प्रत्ययः प्राधान्येनाश्रीयते तत्राऽल्विधावपि विध्यर्थसिद्धम्। तेन `अतृणे`डित्यत्र हलादौ पिति सार्वधातुके विहित इम् लुप्तेऽपि तस्मिन्भवति। `वर्णाश्रये नास्ति प्रत्ययलक्षण`मिति तु वर्णप्राधान्यविषयकम्, तेन गवे हितं `गोहित`मित्यत्राऽवैदेशोन। यद्यपीदं पक्षद्वयमाकरारूढं, तथापि नियमपक्ष एव प्रबल इति यड्लुगन्ते मनोरमायां स्थितम्। स्यादेतत्-सूत्रस्याऽस्याऽवश्यकत्वेऽपि `प्रत्ययलोपे तल्लक्षण`मित्येव सूत्र्यतां किमनेन द्वितीयप्रत्ययग्रहणेन? अत्राहुः-`प्रत्ययस्याऽसाधारणं रूपं यत्रे`त्यादिलाभाय द्वितीयप्रत्ययग्रहणमिति।


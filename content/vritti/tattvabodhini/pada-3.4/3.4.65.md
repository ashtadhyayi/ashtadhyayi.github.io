---
index:  3.4.65
vrittiindex:  1510
sutra:  शकधृषज्ञाग्लाघटरभलभक्रमसाहर्हास्त्यर्थेषु
vritti:  tattvabodhini 
---

शकधृष। अयमप्यक्रियार्थोपपदार्थ आरम्भः। `भोक्तुं शक्नोति जानाती`त्यत्र हि भुज्यर्थो विषयतया संबध्यते, नैपुण्यं च गम्यते। ग्लायति भोक्तुमित्यत्र भोजनविषयिण्यशक्तिर्गम्यते। `भोक्तुं घटते` इत्यत्र तु भोक्तुमर्हतीति योग्यता। `आरभते भोक्तु`मित्यत्र भोक्तुं प्रक्रमते = उत्सहते इति भुजेराद्यावस्था। `लभते इत्यत्राऽप्रत्याख्यानम्। `अस्ति भोक्तु`मित्यादौ तु संभवमात्रम्। 


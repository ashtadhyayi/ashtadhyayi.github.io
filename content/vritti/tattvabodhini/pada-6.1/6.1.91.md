---
index:  6.1.91
vrittiindex:  62
sutra:  उपसर्गादृति धातौ
vritti:  tattvabodhini 
---

उपसर्गादृति। उपसर्गात्किम् ?, खट्वर्च्छति। ऋति किम् ?, उपेतः। तपरकरणमुत्तरार्थम्। इह दीर्घर्कारादेर्धातोरसंभवेन व्यावर्त्त्याऽलाभात्। धातौ किम् ?, उपर्कारः। नन्वत्र `उपेत्युपसर्ग एव न भवति, क्रियायोग एवोपसर्गत्वात्। उपगत ऋकार इति विगृह्य क्रियायोगत्वसंपादनेऽपि `यत्क्रियायुक्ताः प्रादयस्तं प्रत्येव गत्युपसर्गसंज्ञः` इति ऋकारं प्रति अनुपसर्ग एव। तथा चाऽकृतेऽपि धातुग्रहणे ऋकारादिधातावेव वृद्धिर्भविष्त्यनुपसर्गेण धातोराक्षेपात्, नत्वत्रेति चेत्सत्यम्; अतएव `योगविभागेन पुनर्विधानार्थ`मित्यनुपदं वक्ष्यतीति न काप्यनुपपत्तिः। 


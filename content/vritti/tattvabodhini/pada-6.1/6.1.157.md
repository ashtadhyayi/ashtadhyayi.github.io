---
index:  6.1.157
vrittiindex:  3
sutra:  पारस्करप्रभृतीनि च संज्ञायाम्
vritti:  tattvabodhini 
---

पारस्कर इति। `पारं करोती`ति विग्रहः। `कृञो हेतुताच्छील्ये`ति टः। किष्किन्धेति। `किमपि धत्ते`इति विग्रहे `आतोऽनुपसर्गे कः`। टाप्। निपातनात्किमोद्वित्वं। पूर्वस्य मलोपः। सुट् षत्वं च। `किं किं दधाती`ति विगृह्णतां तु मते वीप्सीयां द्वित्वं सिद्धम्। अन्यत्र तु निपातनादेव। वस्तुतस्तु रूढिशब्दा एते कथंचिद्व्युत्पाद्यन्त इत्यवयवार्थे नाग्रहः कार्यः।


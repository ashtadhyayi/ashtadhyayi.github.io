---
index:  5.1.35
vrittiindex:  1296
sutra:  शाणाद्वा
vritti:  tattvabodhini 
---

पक्षे ठञिति। यद्यपि शाण उन्मानम्, तथापि `आर्हा`दिति सूत्रे परिमाणग्रहणेन परिमीयते परिच्छिद्यतेऽनेनेति योगवृत्त्या परिच्छेदकमात्रं गृह्यते'इति वादिनां मते अस्यापि पर्युदासाट्ठगभावे ठञिति भावः। मुख्यमते तु ठगेव बोध्यः। शाणाद्वेति सूत्रे `शताच्चेति वक्तव्ये`। पूर्वेण नित्यं प्राप्ते विकल्पार्थम्। एवं च पूर्वसूत्रे शतग्रहणमकृत्वा शतशाणाभ्यां वेत्येव वक्तुं युक्तमित्याहुः। अध्यर्धशत्यम्। अध्यर्धशतम्। पञ्चशत्यम्। पञ्चशतम्। यदभावे सङ्ख्यालक्षणस्य कनो लुक्। `शताच्च ठन्यतौ`इति तु न प्रवर्तते, तत्राऽसमासग्रहणस्यानुवर्तनात्।


---
index:  5.1.131
vrittiindex:  1366
sutra:  इगन्ताच्चलघुपूर्वात्
vritti:  tattvabodhini 
---

इगन्ताच्च। लघुः पूर्वोऽवयवो यस्येति प्रातिपदिकविशेषणम्। पूर्वत्वं च संनिधानदिगवधिकमेव। तेनाऽतिपाण्डुशब्दान्न भवति। `लघुपूर्वेकः`इत्येव सुवचम्। लघुपूर्वश्चासौ इक् च लघुपूर्वेक्। तस्य प्रातिपदिकविशेषणात्तदन्तलाभ इति नव्याः। इगन्तात्किम्?। घटत्वम्। लघुपूर्वात्किम्?। पाण्डुत्वम्। कथं काव्यमिति। कुधातोः `ओरावस्यके`इति रूप सिद्धावपि कवेः कर्मेत्यर्थे कावमिति स्यादिति प्रश्नः।


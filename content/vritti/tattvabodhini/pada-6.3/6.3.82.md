---
index:  6.3.82
vrittiindex:  737
sutra:  वोपसर्जनस्य
vritti:  tattvabodhini 
---

वोपसर्जनस्य। उपसर्जनस्येति न सहस्य विशेषणम्, अव्यभिचारात्। किं तूत्तरपदेन संनिधापितस्य समासस्य। तच्चावयवद्वारकम्। उपसर्जनसर्वावयवकस्य समासस्येत्येर्थः। तदेतत्फलितमाह---बहुव्रीहीति। तेनेह न,--सहयुध्वा। सहकृत्वा। राजनि युधि कृञः `सहे चे`ति क्वनिपि उपपदसमासाविमौ। `सहस्य सः संज्ञाया`मित्यतोऽनुवर्तनादाह--सहस्य सः स्यादिति। प्रायिकमिति। `विभाषा सपूर्वस्ये`त्यादिनिर्दिशादिति भावः। सकर्मक इति। विद्यमानकर्मक इत्यर्थः।


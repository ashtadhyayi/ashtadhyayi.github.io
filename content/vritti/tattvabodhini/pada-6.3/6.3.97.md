---
index:  6.3.97
vrittiindex:  804
sutra:  व्द्यन्तरूपसर्गेभ्योऽप ईत्
vritti:  tattvabodhini 
---

कृतसमासान्तस्येति। `येन विधि`रिति सूत्रे `आपस्तिष्टन्ति स्वापस्तिष्ठन्ती`ति भाष्यादिति भावः। अन्तरीपमित्यादि। अन्तर्गताः, प्रतिकूलाः, सङ्गताश्चपो अस्मिन्निति विग्रहः। उपसर्गग्रहणं प्रादेरुपलक्षणार्थम्। समाप इति। अनुपसर्गत्वान्नेत्वमिति भावः। भाष्ये तु `समाप ईत्वप्रतिषेधो वक्तव्यः`इत्युक्तम्। स च देवयजनरूपविशेषार्थपरः `समीपसमृद्धी`ति निर्देशात्, `समीपे`मिति भाष्योदाहरणाच्चेति ज्ञेयम्। देवयजनमिति। देवा इज्यन्ते अस्मिन्निति व्युत्पत्त्या यज्ञभूमिः। स्वबिति। `न पूजना`दिति समासान्ताऽभावः।


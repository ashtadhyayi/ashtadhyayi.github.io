---
index:  1.4.5
vrittiindex:  265
sutra:  वामि
vritti:  tattvabodhini 
---

वामि। `यू स्त्र्याख्यौ नदी` `नेयहुवङ्स्थानावस्त्री`त्यनुवर्तनादाह---इयङुवङ्स्थानावित्यादिना। यद्यपि `ने ति प्रकृतो निषेधोऽनेन विकल्प्यते तथापि निषेधविकल्पे विधिविकल्प एव फलतीति स एव सूत्रार्थ उचित इत्याशयेनाह---वा नदीसंज्ञौ स्त इति। `ङिति ह्रस्वश्चे`ति सूत्रेऽप्येवमेव। प्रधीशब्दस्य त्विति। `एरनेकाच`इचि यणा इयङो बाधनात् `नेयङुवङ्स्थाना`विति निषेधोऽत्र न प्रवर्तते। यत्र त्वपवादेनेयङुवङौ बाध्यते तत्र न निषेध इत्याशयेन व्याचष्टे---लक्ष्मीवद्रूपमिति। `अमि शसि च विशेषं `इत्यनुपदमेव वक्ष्यति। पुंवद्रूपमिति। अयं च मतभेदः `प्रकृष्टा धीर्यस्याः``प्रकर्षेण ध्यायती`ति वा विग्रहे बोध्यः। लक्ष्मीवदिति। `मतद्वयेऽपी`ति शेषः। सुष्ठु धीर्यस्या इति। नन्वस्मिन्विग्रहे कैयटमते सुधीशब्दस्य नित्यस्त्रीत्वाऽभावेऽपि धीशब्दस्य नित्यस्त्रीत्वा `त्प्रथमलिङ्गग्रहणं चे`ति सुधीशब्दः श्रीवदेव भवति, नतु पुंवदिति चेदत्राहुः----`नेयङुवङ्स्थानावस्त्री`ति धीशब्दे नदीसंज्ञानिषेधात्सुधीशब्दे `प्रथमलिङ्गग्रहणं चे`त्यस्याऽप्रवृत्तिः, तथा `वृत्तिमते`इति ग्रन्थः स्वरसत सङ्गच्छते इति। मतान्तर इति। `लिङ्गान्तरानभिधायकत्वं त`दिति कैयटमते इत्यर्थः। श्रीवदेवेति। बुद्धिवाचकधीशब्दस्य नित्यस्त्रीत्वान्मतद्वयेऽपि श्रीवदेवेत्यर्थः। (264) स्त्रियां च।7।1।96।


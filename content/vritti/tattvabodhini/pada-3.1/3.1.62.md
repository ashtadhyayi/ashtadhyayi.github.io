---
index:  3.1.62
vrittiindex:  488
sutra:  अचः कर्मकर्तरि
vritti:  tattvabodhini 
---

अचः कर्म। `चिण् ते पदः` इत्यतश्चिण्तेशब्दावनुवर्तेते,`दीपजने`त्यतोऽन्यतरस्यामिति च। तदाह--अजन्तादित्यादि। अचः किम् ?। अभेदिकाष्ठम्। अत्र नित्यं चिण्। कर्मकर्तरि किम् ?। अकारि घटः कुलालेन। अत्रापि नित्यमेव। दुहश्च। कर्मकर्तरीत्येव। अदोहि गौर्गोपेनेत्यत्र तु नित्यम्। उदुम्बरः फलमिति। `कालः उदुम्बरं फलं पचती`ति स्थिते गौणकर्मण उदुम्बरस्य कर्तृत्वविवक्षायामिह कर्मवद्भावः। ननु द्विकर्मकेषु पचेरप्रामाणिकः पाठ इति ये वदन्तितेषामयं ग्रन्थः कथं सङ्गच्छत इति चेत्। अत्राहुः-- `उदुम्बरः फलं पचती`त्यत्र `कर्मवत्कर्मणे`त्यस्याऽप्राप्तौ `दुहिपच्यो`रित्यनेन कर्मवद्भावो बहुलं विधीयते सृजियुज्योरिवेति न काप्यनुपपत्तरिति। 


---
index:  3.1.8
vrittiindex:  415
sutra:  सुप आत्मनः क्यच्
vritti:  tattvabodhini 
---

सुप आत्मनः क्यच्। `धातोः कर्मणः` इति पूर्वसूत्रात्कर्मण इच्छायां वेत्यनुवर्तते। ततश्च सन्निधानादिच्छाकर्मण एव भवतीत्याह-- इषिकर्मण इति। `परस्य पुत्रमिच्छती`त्यत्रातिप्रसङ्गवारणाय सूत्रे आत्मशब्द उपात्तः। स तु स्वशब्दपर्याय। स्वश्च क इत्याकाङ्क्षायामिच्छायाः सन्निधापितत्वादेषितैव गृह्यते। तदाह--एषितृसंबन्धिन इति। सुबन्तस्योक्तविशेषणद्वयमर्थद्वारकं बोध्यम्। 


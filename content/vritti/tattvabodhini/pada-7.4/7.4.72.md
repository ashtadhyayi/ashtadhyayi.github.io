---
index:  7.4.72
vrittiindex:  131
sutra:  अश्नोतेश्च
vritti:  tattvabodhini 
---

अश्नोतेश्च। `तस्मान्नुडि`त्यनुवर्तत इत्याह--दीर्घादिति। श्नुविकरणनिर्देशः किम् ?। क्र्यादेरश भोजन इत्यस्य माभूत्। आश। आशतुः। ञिधृषा। शूलेन धृष्णोति प्रगल्भते इति शूल धृक् शूलधृषौ। `ऋत्विग्दधृ`गिति क्विनो विधानादन्यत्रापि पदान्तविषये कुत्म्। दम्भु। लोकवञ्चनाय विहितक्मानुष्ठानं दम्भः। तृप। अयं सेट्कः, अनुदात्तेषु श्यना निर्देशात्। अह व्याप्तौ। अस्मात् `ऋहलोर्ण्य`दिति ण्यति `अह्य` इति `तस्यादित उदात्तमर्द्धह्रस्व`मित्यत्रास्माभिरुपपादितम्। अन्ये त्वाहुः--- `शतचक्रं यो3ह्यो वर्तनि`रित्यत्र `अह्य` इति षष्ठयन्तमेव। `घेर्ङिती`ति गुणस्तु अहिशब्दस्य च्छान्दसत्वान्नेति। रि क्षि। एते षट् धातवः। एक एवाजादिरिति मते तु पञ्च धातवः॥


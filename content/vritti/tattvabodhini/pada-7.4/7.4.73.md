---
index:  7.4.73
vrittiindex:  25
sutra:  भवेतरः
vritti:  tattvabodhini 
---

`अत्र लोपोऽभ्यसस्ये`ति सूत्रादभ्यासपदमनुवर्तते। अत्र प्राचोक्तं-- भवतेरिति कर्तृनिर्देशाद्भावकर्मणोर्नाऽत्वमिति। व्याख्यातं च तत्पौत्रेण-- `कर्त्रर्थयोः श्तिप्शपोर्निर्देशादित्यर्थ` इति। तन्न। धातुनिर्देशमात्रे श्तिपो विधानात्, शपश्च विकरणत्वनानर्थकत्वात्, कर्त्रर्थके परे विहितस्यापि तस्य श्तिपः शित्त्वसामर्थ्यादेवेह प्रवृत्तेः, अन्यथा त्वदुक्तरीत्या `उपसर्गात्सुनोतिसुवती`त्यादीनामपि भावकर्मणोरप्रवृत्तौ सर्वोपप्लव एव स्यात्, अपसिद्धान्तश्चाऽयमिति स्पष्टमेवाकरदृशाम्। प्रयुञ्जते चकर्मण्यप्यकारं कवयः-- `तस्यातपत्रं बिभरांबभूवे`, `विभावरीभिर्विभरांबभूविरे` इत्यादि। एतच्च प्रक्रियाप्रसादग्रन्थदूषणं मनोरमायां स्थितम्।


---
index:  3.3.159
vrittiindex:  529
sutra:  लिङ् च
vritti:  tattvabodhini 
---

लिङ् च। `समानकर्तृकेषु तुमुन्नि`त्यनेन `इच्छार्थेषु लिङ्लोटौ` इति विहितयोर्लिङ्लोटोर्बाधे प्राप्ते लिङः प्रतिप्रसवार्थं सूत्रम्। न चाऽत्र वासरूपविधिना लिङ्लोटोर्नित्यं बाधा नेति शङ्क्यम्, क्तल्युट्तुमुन्खलर्थेषु तदभावात्। अथाऽपि वासरूपविधिः स्यात्, एवमपि लिहेव यता स्याल्लोट् माभूदित्येवमर्थं तदारब्धव्यमेव। क्रियातिपत्तौ लृङ् प्राग्वत्। 


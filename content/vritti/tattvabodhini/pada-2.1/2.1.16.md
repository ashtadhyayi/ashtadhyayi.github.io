---
index:  2.1.16
vrittiindex:  587
sutra:  यस्य चायामः
vritti:  tattvabodhini 
---

यस्य चा। इहानुरित्यनुवर्त्त्य आवर्त्त्यैकं तृतीयान्तत्वेन विपरिणमय्य व्याचष्टे--अनुनेति। लक्षणभूतेनेति। लक्षणेनेत्यनुवर्तत इति भावः। अनुगङ्गमिति। इहाऽऽयामोपलक्षणत्वं चानुना द्योत्यते, लक्ष्यं तु समासार्थः। अतएव वाराणस्याः सामानाधिकरण्यम्। एवं स्थिते फलितमाह--गङ्गादैर्ध्येति। वाराणसीति। वरं च तदनश्च वरान:=श्रेष्ठोदकम्। `अनः क्लीबं जले शोके मातृस्यन्दनयोर्द्वयोः` इति रुद्ररभसौ। तस्याऽदूरे भवा। `अदूरभवश्च` इत्यण्। आदिवृद्धिः। `पूर्वपदात्संज्ञायाम्`इति णत्वम्। गङ्गाया अन्विति। समासाऽभावपक्षे प्रागुक्तरीत्या गङ्गामन्वित्युदाहार्यमित्याहुः। (586) तिष्ठद्गुप्रभृतीनि च।2।1।17।


---
index:  6.4.11
vrittiindex:  275
sutra:  अप्तृन्तृच्स्वसृनप्तृनेष्टुत्वष्टुक्षत्तृहोतृपोतृप्रशास्तृणाम्
vritti:  balamanorama 
---

अप्तृन्। `नोपधायाः` इत्यत `उपधाया` इत्यनुवर्तते। `सर्वनामस्थाने चासंबुद्धौ` इति चकारवर्जमनुवर्तते। तदाह--अबादीनामिति। अत्र अष्टाध्यायां तावत् `तृन्` इति सूत्रेण, `ण्वुल्तृचौ` इति सूत्रेण च कर्तरि तृन्तृचौ विहितौ। तथा उणादिषु `तृन्तृचौ शंसिक्षादादिभ्यः संज्ञायां चाऽनिटौ` `बहुलमन्यत्रापि` इति सूत्राभ्यां तृन्तृचो विधाय, `नप्तृनेष्ट्टत्वष्ट्टहोतृपोतृभ्रातृजामातृमातृपितृदुहितृ` इति सूत्रेण नप्त्रादयो निपातिताः। ततश्च संज्ञाशब्दास्तृन्तृजन्ता औणादिका इति स्थितिः। तत्र तृजन्तत्वादेव सिद्धे नप्तार्दिग्रहणं व्यर्थमित्यत आह--नप्त्रादिग्रहणमिति। 


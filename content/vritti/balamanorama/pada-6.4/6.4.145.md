---
index:  6.4.145
vrittiindex:  779
sutra:  अह्नष्टखोरेव
vritti:  balamanorama 
---

अह्नष्टखोः। शेषपूरणेन सूत्रे व्याचष्टे--टिलोपः स्यादिति। टेरित्यनुवर्तते, `अल्लोपोऽनः` इत्यस्यमाल्लोप इति चेति भावः। `नस्तद्धिते` इत्येव सिद्धे नियमार्थमिदमित्या--नान्यत्रेति। एवकारस्तु `अह्न एव टखो`रिति विपरीतनियमव्यावृत्त्यर्थः। टखोरेवेति किम् ?। अह्ना निवृत्तम् आह्निकम्। `कालाट्ठञ` इत्यधिकारे `तेन निवृत्त`मिति ठञ्। टिलोपाऽभावादल्लोपः। टप्रत्यये उदाहरति--उत्तमाह इति। उत्तमं च तदहश्चेति विशेषणसमासः। `राजाहःसखिभ्यष्ट`जिति टच्। `अह्नष्टखोरेवे`ति टच्। अह्नष्टखोरेवे`ति प्रकृतसूत्रेण टिलोपः, `रात्राह्नाहाः पुंसी`ति पुंस्त्वम्। खे उदाहरति--द्वे अहनी भृत इति। अत्यन्तसंयोगे द्वितीया। भृतः=परिक्रीत इत्यर्थः। `द्व्यहीन` इत्यत्र प्रक्रियां दर्शयति--तद्धितार्थे द्विगुरिति। कोऽत्र तद्धित इत्यत आह--तमधीष्ट इत्यादि। तथाच द्व्यहन्शब्दात्खस्य ईनादेशे `अह्नष्टखोरेवे`ति टिलोपे `द्व्यहीन` इति रूपमित्यर्थः। नन्वत्र `अह्नोऽह्न एतेभ्यः` इत्याह्नादेशः कुतो न स्यात्। नच खे टिलोपविधिसामर्थ्यान्नाह्नादेश इति वाच्यम्, `अहीन` इत्यत्र खे टिलोपविधेश्चरितार्थत्वादिति चेन्न, समासान्ते पर एव#आह्नादेशविधानात्, प्रकृते तु समासान्तविधेरनित्यत्वात् `राजाहःसखिभ्यः` इति न टच्। यद्यपि `उत्तमाहः` इत्यत्र, `द्व्यहीन` इत्यत्र च `नस्तद्धिते` इत्येव टिलोपः सिद्धस्तथापि आह्निकमित्यादावावश्यकस्य नियमविधेर्विधिमुखेनापि प्रवृत्त्यभ्युपगमादिह तदुपन्यासः। 


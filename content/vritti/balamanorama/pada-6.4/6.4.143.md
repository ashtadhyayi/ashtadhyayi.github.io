---
index:  6.4.143
vrittiindex:  314
sutra:  टेः
vritti:  balamanorama 
---

डकार इत्। कतर अदिति स्थिते--टेः। `अल्लोपोऽन` इत्यस्माल्लोप इति `ति विंशतेर्ङिती`त्यतो डितीति चानुवर्तते। भस्येत्यधिकृतं। तदाह-डितीत्यादिना। कतर अदित्यत्र रेफादकारस्य लोपः। चर्त्वविकल्पं स्मारयति-वावसाने इति। ननु पररूपेण `कतर`दिति सिद्धेरद्डो डित्करणस्य किं प्रयोजनमित्यत आह--टेर्लुप्तत्वादिति। टेर्लुप्तत्वात्पूर्वसवर्णदीर्घो न भवतीत्यन्वयः। डित्त्वाऽभावे `टे`रिति लोपस्याऽप्राप्त्या पररूपं बाधित्वा पूर्वसवर्णदीर्घः प्रसज्येतेति भावः।


---
index:  6.4.14
vrittiindex: 
sutra:  अत्वसन्तस्य चाऽधातोः
vritti:  balamanorama 
---

धीमत् स् इति स्थिते--आत्वसन्तस्य। `अतु` इति लुप्तषष्ठीकं पृथक्पदम्। अङ्गविशेषणत्वात्तदन्तविधिः। अधातोरित्यसन्तविशेषणम्। `नोपधाया` इत्यत उपधाया इत्यनुवर्तते। अत्वन्तस्य धातुभिन्नाऽसन्तस्य च उपधाया इति लभ्यते। `सर्वनामस्थाने चासंबुद्धौ` इत्यतोऽसंबुद्धाविति `सौ चे`त्यतः साविति `ढ्रलोपे` इत्यतो `दीर्घ` इति चानुवर्तते। तदाह--अत्वन्तस्येत्यादिना। ननु कृते अकृते च दीर्घे प्रवृत्त्यर्हस्य नुमो नित्यत्वात्परत्वाच्च मकाराऽकारान्नुमि कृते अत्वन्तत्वाऽभावात्कथमिह दीर्घ इत्यत आह--परमिति। वचनसामर्थ्यादिति। अन्यथा निरवकाशत्वापत्तिरिति भावः। ततो नुमिति। दीर्घे कृते नुमित्यर्थः। `विप्रतिषेधे यद्बाधितं तद्बाधित`मिति त्वनित्यम्, `पुनः प्रसङ्गविज्ञानात्सिद्ध`मित्युक्तेरिति भावः।


---
index:  6.4.3
vrittiindex:  207
sutra:  नामि
vritti:  balamanorama 
---

`राम-नाम्` इति स्थिते-नामि। `ढ्रलोप` इत्यनुवर्तते। दीर्घश्रुत्या च `अच` इत्युपस्थितम्। तेन चाङ्गं विशेष्यते। अतस्तदन्तविधिः। तदाह--अजन्तस्येति। `नुटि` इति न सूत्रितम्। `भृञः किन्नुट् चे`त्यौणादिकगन्प्रत्ययान्ते भृङ्गशब्दे ऋकारस्य दीर्घापत्तेः। `अङ्गानां पामना`मित्यादौ तु न दीर्घः, अर्थवद्ग्रहणपरिभाषया अर्थवत एव नामो ग्रहणात्पामादिलक्षणे नप्रत्यये टापि द्वितीयैकवचने अमि कृते त्रयाणामपि प्रत्ययानां प्रत्येकमर्थवत्त्वेऽपि समुदायस्यानर्थकत्वात्। ननु नामीति सनकारग्रहणं मास्तु, `अमि` इत्येव सूत्रयताम्। नच राम-आमित्यस्यां दशायां दीर्घे सति ह्रस्वान्तत्वाभावात् `ह्रस्वनद्यापः` इति नुट् न स्यादिति वाच्यम्। `ह्रस्वान्तान्नुडि`ति वचनसामर्थ्यात्कृतेऽपि दीर्घे भूतपूर्वगत्याश्रयणेन नुडुपपत्तेरिति चेन्न, सनकारनिर्देशस्य `नोपधाया` इत्युत्तरार्थत्वात्। यदि हि आमीत्येवोच्येत तर्हि `नोपाधायाः` इत्युत्तरसूत्रेऽपि आमीत्येवानुवर्तेत। ततश्च नान्तस्योपधाया दीर्घः स्यादामीत्येव लभ्येत। एवं सति `चर्मणां` `वर्मणा`मित्यादावपि दीर्घः स्यात्। अतो `नामी`ति सनकारनिर्देश इति भाष्ये स्पष्टमित्यलम्। `अटकुप्वाङि`ति णत्वं सिद्धवत्कृत्याह--रामाणामिति। नन्वत्र परत्वात् `सुपि चे`ति दीर्घ एवोपन्यसनीयः, न तु `नामी`ति दीर्घः, फलविशेषाऽभावोऽपि न्यायानुरोधेनैव शास्त्रप्रवृत्तेः `इको झल्` इति सूत्रे भाष्ये प्रपञ्चितत्वादिति शङ्कते--सुपि चेति दीर्घो यद्यपि पर इति। परिहरति--तथापीति। सन्निपातेति। ह्रस्वान्तसन्निपातमुपजीव्य प्रवृत्तस्य नुटो ह्रस्वविघातकं `सुपि चे`ति दीर्घं प्रति निमित्तत्वाऽसम्भवादिति भावः। नन्विह `नामी`ति दीर्घप्रवृत्तावपि सन्निपातपरिभाषाविरोधस्तुल्य इत्यत आह-नामीत्यनेनत्विति। यद्यत्र `नामी`ति दीर्घो न स्यात्तर्हि तदारम्भो व्यर्थः स्यात्। ततश्च निरवकाशत्वाद्रामाणामित्यादौ नामीति दीर्घः सन्निपातपरिभाषां बाधित्वा प्रवर्तते। `सुपि चे`ति दीर्घस्तु रामाभ्यामित्यादौ सावकाशत्वाद्रामाणामित्यादौ नामि परे सन्निपातपरिभाषां न बाधितुमर्हति। तस्माद्रामाणामित्यादौ नामि परे दीर्घप्रवृत्तौ सन्निपातपरिभाषां बाधितुं नामीति दीर्घारम्भः। ननु `नामी`ति दीर्घो निरवकाशत्वात्सन्निपातपरिभाषां बाधत इत्ययुक्तम्, यत्र ह्रस्वान्तसन्निपातमनुपजीव्यैव नुटः प्रवृत्तिस्तत्र सन्निपातपरिभाषानुपमर्देनैव नामीति दीर्घप्रवृत्तेः सावकाशत्वात्। यथा-कतीनामीत्यत्र। तत्र हि `षट्चतुर्भ्यः` इति नुट्। षट्संज्ञकेभ्यश्चतुरश्च परस्याऽऽमो नुट् स्यादिति हि तदर्थ इति चेत्, एवं हि सति `कतेर्नामी`त्येव सूत्र्येत। अजन्तस्याङ्गस्य नामि दीर्घ इत्येवंपरं नामीति सामान्यसूत्रं नारम्भणीयमित्यर्थः। अन्यथा मुद्गादणित्यनुपपत्तेरिति कैयटः। न चैवं सति कतिशब्दस्याधिकस्य प्रवेशे गौरवमिति वाच्यं, `न तिसृचतसृ` इति नामि दीर्घनिषेधाऽकरणेन लाघवात्। एवं च कतेर्नामीत्यनुक्त्वा नामीति सामान्यसूत्रारम्भसामर्थ्याद्रामाणामित्यादावपि नामीति दीर्घः सन्निपातपरिभाषां बाधित्वा निविशत इति युक्तम्। एवं च आरम्भसामर्थ्यादिति मूलमपि कतेर्नामीत्यनुक्त्वा नामीति सामान्यसूत्रारम्भसामर्थ्यादत व्याख्येयमित्यलं विस्तरेण।


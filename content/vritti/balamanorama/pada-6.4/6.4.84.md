---
index:  6.4.84
vrittiindex:  280
sutra:  वर्षाभ्वश्च
vritti:  balamanorama 
---

वर्षाभ्वश्च। `ओः सुपी`त्यनुवर्तते। `अचि श्नुधात्वि`त्यतोऽचीति च, `इणो य` णित्यतो यणिति चानुवर्तते। तदाह--अस्येति। वर्षाभूशब्दस्येत्यर्थः। दृभतीति। `दृभी ग्रन्थे`। तुदादिः। शविकरणस्य `सार्वधातुकमपि`दिति ङित्त्वान्न गुणः। निपातित इति। कूप्रत्ययो नुम्चेह निपात्यते इत्यर्थः। `नश्चापदान्तस्ये`त्यनुस्वारः, `अनुस्वारस्य ययी`ति तस्य परसवर्णो मकारः। अत्र च ऊकारो न धात्ववयवः। अत उवङ्, `ओः सुपी`ति यण्च न। किंतु `इको यणची`त्येव यण्। स च `अमि पूर्वः` इत्यनेन बाध्यत इत्याशयेनाह--दृम्भूमिति। शसि `दीर्घाज्जसि चे`ति निषेधाऽप्रवृत्त्या पूर्वसवर्णदीर्घेण `इको यणची`ति यण् बाध्यत इत्यभिप्रेत्याह--दृम्भूनिति। दृम्भ्वा। दृम्भवे। दृम्भ्वः। दृम्भ्वः दृम्भ्वोः। दृम्भ्वाम्। इह तु `दृन्कारे`ति यण्न भवति, भूशब्दस्यार्थवत एव तत्र ग्रहणात्। इह च भूशब्दस्याऽनर्थकत्वात्। `दृ न्निति नान्तमव्ययं हिंसायां वर्तते। तस्मिन्नुपपदे भूधातोः क्विबित्यर्थः। दृन्-हिंसां, भवते=प्राप्नोतीति विग्रहः। दृन्भूरिति। तरुविशेषः। सर्पविशेष इत्यन्ये। स्वाभाविक एवात्र नकारः। तस्य पदान्तत्वा`न्नश्चापदान्तस्ये`ति नानुस्वारः। अत एव न परसवर्णः। 


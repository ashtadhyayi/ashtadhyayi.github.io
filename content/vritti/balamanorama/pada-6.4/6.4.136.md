---
index:  6.4.136
vrittiindex:  235
sutra:  विभाषा ङिश्योः
vritti:  balamanorama 
---

विभाषा ङिश्योः। `अल्लोपोऽन` इत्यनुवर्तते। `अङ्गस्ये`ति `भस्ये`ति चाधिकृतं। `भस्ये`त्यनेन च असर्वनामस्थानयजादिस्वादिपरत्वे पूर्ववदनो लभ्यते। तदाह--अङ्गावयव इति। ङिश्योरिति। ङिश्च शी चेति विग्रहः। `नपुंसकाच्चे`ति विहित एवाऽत्र शी गृह्यते, नतु जश्शसोश्शिः, तस्मिन् परे भत्वाऽसम्भवात्। पक्षे इति। यूषन्नादेशाऽभावपक्षे इत्यर्थः। अथ क्वचिच्छसादिभ्योऽन्यत्रापि पदाद्यादेशं साधायितुमाह--पद्दन्न इतीति। प्रकारेति। प्रकारः सादृश्यम्। तच्च प्रत्ययत्वेन बोध्यम्। प्रभृतिग्रहणस्य प्रकारार्थत्वे प्रमाणं दर्शयति--अत एवेति। प्रभृतिग्रहणस्य प्रकारार्थकत्वादेवेत्यर्थः। `ककुद्दोषणी याचते महादेवः` इत्येवं भाष्ये औङादेशभूतशीभावे परत उदाह्मतो दोषन्नादेशोऽत एव सङ्गच्छते इत्यन्वयः। तेनेति। प्रकारार्थकप्रभृतिग्रहणेनेत्यर्थः। `पदङ्घ्रि`रित्यत्र `प`दिति प्रथमैकवचनम्, `स्वान्तं ह्म`दित्यत्र ह्मदिति च सङ्गच्छत इत्यर्थः। आदिना निशादिसङ्ग्रहः। आसन्यं प्राणमिति। आसन्यं प्राणमूचुरिति चाऽत एव सङ्गच्छते इत्यन्वयः। आसनशब्दस्य आसन्नादेश इति भ्रमं वारयति--आस्ये भव इति। प्राणशब्दसमभिव्याहारादियमेव व्युत्पत्तिरिति भावः। `शरीरावयवाच्चे`त्यास्यशब्दाद्भवार्थे यत्प्रत्यये आसन्नादेशः। `ये चाऽभावाकर्मणोः` इति प्रकृतिभावा`न्नस्तद्धिते' इति टिलोपो न। प्रभृतिग्रहणस्य प्रकारार्थत्वाऽभावे त्विहाऽऽसन्नादेशो न स्यात्, यत्प्रत्ययस्य। शसादिषु सुप्स्वनन्तर्भावादिति भावः। ननु `दोषणी` इति भाष्ये नपुंसकप्रयोगोऽनुपपन्नः, `दोषं तस्य तथाविधस्ये`त्यादौ पुंस्त्वस्यैव प्रयोगदर्शनादित्यत आह--दोष्शब्दस्य द्वितीयैकवचनं दोरिति। पुंस्त्वे दोषमिति स्यादिति भावः। 


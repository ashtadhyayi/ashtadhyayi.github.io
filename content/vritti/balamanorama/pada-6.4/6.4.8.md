---
index:  6.4.8
vrittiindex:  271
sutra:  न भूसुधियोः
vritti:  balamanorama 
---

न भूसुधियोः। `इणो य` णित्यतो यणिति, `ओः सुपी`त्यतः सुपीति, `इको यणची`त्यतोऽचीति चानुवर्तते। तदाह--एतयोरित्यादिना। एतयोरिति-सूत्रोक्तभूसुधियोः परामर्शः। अचीति। अजादावित्यर्थः। यणि प्रतिषिध्दे इयङमभिप्रेत्य आह--सुधियाविति। आदिना अजादिसर्वसङ्ग्रहः। प्रधीवद्रूपाणि। इयङेव विशेषः। अचीति वस्तुस्थितिः। अनजादौ यणः प्रसक्त्यभावात्। सुपीति किम् ?। सुधीभिरूपास्यः सुध्युपास्यः। वस्तुतस्तु सूपीति नानुवर्तनीयम्। `एरनेकाचः` इति यणो ह्यत्र न प्रसक्तिः, तस्य अजादिप्रत्यये विधानादुपास्यशब्दस्य च प्रत्ययत्वाऽभावात्। `इको यणची`ति तु भवत्येव, `अनन्तरस्य` इति न्यायेन `एरनेकाचः`, `ओः सुपी`ति च विहतयण एव प्रतिषेधात्। सुधिया उपास्यः सुध्युपास्य इत्यत्र त्वन्तर्वर्तिनीं विभक्तिमाश्रित्य `एरनेकाचः` इति यणो `न भूसुधियोः` इति प्रतिषेधेऽपि `उपास्यः` इत्यचमाश्रित्य `इको यणची`ति यण् भवत्येव, `अनन्तरस्ये`ति न्यायेन तस्याऽत्र प्रतिषेधाऽभावादित्यलम्। 


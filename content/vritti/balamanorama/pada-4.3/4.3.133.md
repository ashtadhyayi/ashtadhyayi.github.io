---
index:  4.3.133
vrittiindex:  446
sutra:  आथर्वणिकस्येकलोपश्च
vritti:  balamanorama 
---

आथर्वणिकस्येति। अथर्वणा प्रोक्तो वेदोऽथर्वेत्युपचर्यते, तमधीते आथर्वणिकः। वसन्तादित्याट्ठक्। आथर्वणिकस्यायमित्यर्थे अनेन अणि, इको लोपे `दाण्डिनायने`ति टिलोपाऽभावे `आथर्वण` इति रूपमित्यर्थः। धर्म आम्नायो वेति। `चरणाद्धर्माम्नाययो`रित्युक्तेरिति भावः। ननु तस्येदमित्येव सिद्धेऽण्विधिर्व्यर्थ इत्यत आह--चरणाद्वुञोऽपवाद इति। आथर्वणिकशब्दस्य अथर्वणवेदाध्येतृवाचित्वादिति भावः।


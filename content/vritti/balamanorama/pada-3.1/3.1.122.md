---
index:  3.1.122
vrittiindex:  694
sutra:  अमावस्यदन्ततरस्याम्
vritti:  balamanorama 
---

अमावस्यद। अधिकरणे इति। निपातनलभ्यमिदम्। `अमे`त्यस्य विवरणम् -- सहेति। `ऋहलोण्य`दित्यनुपदमेव प्राक् प्रसङ्गाद्व्याख्यातमपि सूत्रक्रमात्पुनरुपात्तम्। कुत्वमिति। पचेर्ण्यति `चजो`रिति कुत्वमिति भावः। ननु `पाणौ सृजेर्ण्य`दिति व्यर्थम्, `ऋहलो`रित्येव सिद्धेरित्यत आह-- ऋदुपधलक्षणस्येति। `ऋदुपदाच्चाऽक्लृपिचृतेः` इति ण्यदपवादस्य क्यपो बाधनाथमतित्यर्थः। पाणिसर्ग्या रज्जुरिति। ण्यति `चजो`रिति कुत्त्वम्। समवपूर्वाच्चेति। वार्तिकमिदम्। `सृजेर्ण्य`दिति शेषः। 


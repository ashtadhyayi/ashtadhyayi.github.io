---
index:  6.3.37
vrittiindex:  828
sutra:  न कोपधायाः
vritti:  balamanorama 
---

न कोपधायाः। पाचिकाभार्य इति। पाचिका भार्या यस्येति विग्रहः। पचो ण्वुल्। अकादेशटाबित्त्वानि। पुंवत्त्वे टाबित्त्वयोर्निवृत्तिः स्यात्। रसिकेति। रसोऽस्या अस्तीति रसिका। `अत इनिठनौ` इति ठन्। `ठस्येकः`। टाप्। पुंवत्त्वनिषेधः। पुंवत्त्वे तु टापो निवृत्तिः स्यात्। मद्रिकायते इति। मद्राख्ये देशविशेषे भवा मद्रिका। `मद्रवृज्योः कन्`। टाप्। इत्त्वम्। मद्रिकेवाटचरतीत्यर्थः। `क्यह्भानिनोश्चे`ति पुंवत्त्वं प्राप्तमिह निषिध्यते। मद्रिकामानिनीति। मद्रिकां मन्यत इत्यर्थे `मनश्चे`ति णिनिः। उपपदसमासः। इहापि `क्यङ्भानिनोश्चे`ति पुंवत्त्वं प्राप्तं निषिध्यते। उभयत्रापि पुंवत्त्वे टाबित्वर्योर्निवृत्तिः स्यात्। तद्धितवुग्रहणमिति। `न तद्धितवुकोपधायाः` इति सूत्रं पठनीयमिति यावत्। तद्धितसंबन्धी वुसंबन्धी च यः ककारस्तदुपधायाः स्त्रिया न पुंवत्त्वमिति फलति। मद्रिकायते इति।


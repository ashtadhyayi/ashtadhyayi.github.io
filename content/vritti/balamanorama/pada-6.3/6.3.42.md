---
index:  6.3.42
vrittiindex:  736
sutra:  पुंवत्कर्मधारयजातीयदेशीयेषु
vritti:  balamanorama 
---

पुंवत्कर्मधारय। `स्त्रियाः पुंवद्भाषितपुंस्कादनू`ङिति वर्तते। एकापि सप्तमी विषयभेदाद्भिद्यते। कर्मधारयांशेऽधिकरणसप्तमी। जातीयदेशीयविषये परसप्तमी। तदाह--कर्मधारये इति। `तथाभूत`मित्यनन्तरं `स्त्रीवाचक`मिति शेषः। `भाषितपुंस्कादनू`ङित्येतत् `स्त्रियाः पुंवत्` इति सूत्रे स्फुटीकरिष्यते। ननु कर्मधारये `स्त्रियाः पुंव`दित्यनेन सिद्धं पुंवत्त्वं, जातीयदेशीययोस्तु `तसिलादिष्वाकृत्वसुचः` इत्यनेन सिद्धमित्यत आह--पूरणीप्रियादिष्वप्राप्त इति। अपूरणीप्रियादिष्विति पर्युदासादिति भावः। महानवमीति। महती चासौ नवमी चेति विग्रहः। `सन्महदि`त्यादिना समासः। नवानां पूरणी नवमी। `तस्य पूरणे डट्``नान्तादसंख्यादेर्मट्`। टित्त्वान्ङीप्। अत्र नवमीशब्दस्य पूरणप्रत्ययान्तत्वात्तस्मिन् परे `स्त्रियाः पुंवत्` इति पुंवत्त्वमप्राप्तमनेन विधीयते। कृते पुंवत्त्वे `आन्महतः` इत्यात्त्वमिति भावः। कृष्णचतुर्दशीति। चतुर्दशानां पूरणी-चतुर्दशी। डट। `नस्तद्धिते` इति टिलोपः। टित्त्वान्ङीप्। कृष्णा चासौ चतुर्दशी चेति विग्रहः। महाप्रियेति। महती चासौ प्रिया चेति कर्मधारयः। अत्रापि प्रियादिपर्युदासादप्राप्तमनेन विधीयत इति भावः। 


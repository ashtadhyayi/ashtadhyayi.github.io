---
index:  2.3.68
vrittiindex:  618
sutra:  अधिकरणवाचिनश्च
vritti:  balamanorama 
---

अधिकरणवाचिनश्च। शेषपूरणेन सूत्रं व्याचष्टे--क्तस्य योगे षष्ठीति। शयितमिति। शेतेऽस्मिन्निति शयितम्। `शीङ् स्वप्ने` `क्तोऽधिकरणे च ध्रौब्ये`ति क्तप्रत्ययः। तत्र एषामिति कर्तरि षष्ठी। `न लोके`निषेधापवादः। भुजेस्तु प्रत्यवसानार्थकत्वादधिकरणे क्तप्रत्ययः। `इदमेषां भुक्तमोदनस्ये`त्यत्र तु कर्तृकर्मणोद्वयोरपि षष्ठी। `उभयप्राप्तौ` इति नियमस्तु न प्रवर्तते, मध्येऽपवादन्यायेन `कर्तृकर्मणोः कृती`ति षष्ठ�आ एव तन्नियमाभ्युपगमात्। 


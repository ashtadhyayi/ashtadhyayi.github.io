---
index:  2.3.13
vrittiindex:  562
sutra:  चतुर्थी संप्रदाने
vritti:  balamanorama 
---

चतुर्थी सम्प्रदाने। विप्रायेति। विप्रमुद्दिश्य गां ददातीत्यर्थः। अनभिहित इत्येवेति। अनुवर्तत एवेत्यर्थः। दानीयो विप्र इति। दानोद्देश्य इत्यर्थः। `कृत्यल्युटो बहुल`मिति बहुलग्रहणात्संप्रदानेऽनीयर्। तेन कृता संप्रदानस्य विप्रस्याऽभिहितत्वान्न चतुर्थीति भावः। ननु दानक्रियाकर्मोद्देश्यस्यैव संप्रदानत्वे `पत्ये शेते` इत्यत्र अकर्मकशयनक्रियोद्देश्यस्य पत्युः कथं संप्रदानत्वमित्याशङ्कायां `क्रियाग्रहणमपि कर्तव्य`मिति वार्तिकं प्रवृत्तम्।


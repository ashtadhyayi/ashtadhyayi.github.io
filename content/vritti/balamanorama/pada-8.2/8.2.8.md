---
index:  8.2.8
vrittiindex: 
sutra:  न ङिसंबुद्ध्योः
vritti:  balamanorama 
---

हे राजन् स् इति स्थिते हल्ङ्यादिना सुलोपे सति नकारस्य पदान्तत्वात्प्रातिपदिकान्तत्वाच्च लोपे प्राप्ते--न ङिसंबुद्ध्योः। `न लोपः प्रातपदिकान्तस्ये`त्यतो `न लोप` इत्यनुवर्तते। तत्र `ने` ति लुप्तषष्ठीकन्तदाह--नस्येत्यादिना। हे राजन्निति। `सर्वनामस्थाने चे`ति दीर्घस्तु न, `असंबुद्धा`वित्युक्तेः। नन्वत्र ङिग्रहणं व्यर्थं, राजनीत्यत्र भत्वात्पदत्वाऽभावान्नलोपस्याऽप्रसक्तेरित्यत आह--ङौ तु छन्दसीति। छन्दस्येवेत्यर्थः। ननु छन्दस्यपि ङौ परतो भत्वात्पदत्वाऽभावात्कथं नकारस्य लोपप्रसङ्गो येन तन्निषेधोऽर्थवान् स्यादित्यत आह--सुपामिति। ननु `परमे व्योमन्` इत्यादौ ङेर्लुका लुप्तत्वात्प्रत्ययलक्षणाऽभावात्कथं तत्र `न ङिसंबुद्ध्यो`रित्यस्य प्रवृत्तिरित्यत आह--निषेधसामर्थ्यादिति। छन्दस्यपि ङिलुकि प्रत्ययलक्षणाऽभावे सति `न ङिसबुद्ध्यो`रित्यप्रवृत्तौ तद्वैयर्थ्यादिति भावः।


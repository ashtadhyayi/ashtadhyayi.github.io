---
index:  6.1.127
vrittiindex:  92
sutra:  ह्रस्वश्च
vritti:  balamanorama 
---

भाष्यकारमतमाह--अत्र ह्रस्वेति। अत्र चकारो न कर्तव्यः, प्रकृत्येत्यनुकर्षस्य व्यर्थत्वात्। नच विहितस्य ह्रस्वस्य यण्निवृत्त्यर्थः स इति वाच्यं, ह्रस्वविधिसामर्थ्यादेव यणो निवृत्तिसिद्धेः। अन्यथा यणमेव विदध्यात्। अतः प्रकृत्येत्यनुकर्षणार्थश्चकारो न कर्तव्य इति भाष्ये स्थितमित्यर्थः। चक्रि-अत्रेति ह्रस्वमनुच्चितप्रकृतिभावपक्षे रूपम्। तदभावपक्षे तु यणि चक्र्यत्रेति रूपम्। नचात्र ककारस्य `स्कोः संयोगाद्यो`रिति लोपः शङ्क्यः, `अचः परस्मि`न्निति यणः स्थानिवत्त्वेनाऽच्त्वेन पदान्तसंयोगाऽभावात्। नच `पूर्वत्रासिद्धे न स्थानिव`दिति तन्निषेधः शङ्क्यः, `तस्य दोषः संयोगादिलोपलत्वणत्वे`ष्विति वचनात्। 


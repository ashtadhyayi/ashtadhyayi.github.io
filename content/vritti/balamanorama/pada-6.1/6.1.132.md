---
index:  6.1.132
vrittiindex:  175
sutra:  एतत्तदोः सु लोपोऽकोरनञ्समासे हलि
vritti:  balamanorama 
---

एतत्तदोः। `एतत्तदो`रित्यत्र `त्यदादीनां मिथः सहोक्तौ यत्परं तच्छिष्यते` इत्येकशेषस्य, त्यदाद्यत्वस्य चाऽभाव आर्षः। `सु` इति लुप्तषष्ठीकं पदम्-`एतत्तदो`रित्यनेनान्वेति-एतत्तदोः सकारस्येति। अत एव सोर्लोपः सुलोप इति न षष्ठीसमासः, असामर्थ्यात्। अविद्यमानः ककारो ययोस्तौ अकौ, तयोः अकोरिति बहुव्रीहिः। तदाह-अककारयोरित्यादिना। `अनञ्समासे` इति न पर्युदासः। तथा सति नञिवयुक्तन्यायान्नञ्समाससदृशे समास एव स्यात्, नतु एष विष्णुरित्यादिवाक्येषु इत्यभिप्रेत्याह-न तु नञ्समास इति। एष विष्णुः, स शम्भुरिति। एषस् विष्णुः, सस् शम्भुरिति स्थिते सकारस्य लोपः। एषको रुद्र इति। `अव्ययसर्वनाम्नामकच्प्राक्टेः` इति अकच्। अत्र एतच्छब्दस्य सककारत्वान्न सुलोपः। तच्छब्देऽकचि सको रुद्र इत्यपि प्रत्युदाहरणम्। न चाऽकचि सति शब्दान्तरत्वात्प्राप्तिरेव नेति वाच्यम्, `तन्मध्यपतितस्तद्ग्रहणेन गृह्यते` इति परिभाषया साकच्कस्य अशब्दान्तरत्वात्। परिभाषाया तु इदमेव ज्ञापकम्। असश्शिव इति। न सः-अस इति विग्रहः। `विसर्जनीयस्य स` इति सत्वे श्चुत्वे शकारः। नञ्समासत्वान्न सुलोपः। अनेश्शिव इत्यपि प्रत्युदाहरणम्। एषोऽत्रेति। एषस्-अत्रेति स्थिते, सस्य रुत्वम्, उत्वम्, आद्गुणः, हल्परकत्वाभावान्न लोपः। अत्र `एतत्तदोरवयवस्य सो`रिति न व्याख्याम्, असम्भवात्, सोः परत्वेन विहितस्य प्रातिपदिकावयवत्वाभावात्। `एतत्तद्भ्यां परस्य सो`रित्यपि न भवति, एतत्तदोरिति षष्ठीविरोधात्। `एतत्तद्भ्यां विहितस्ये`ति व्याख्याने तु परमैष ददाति, परमस ददातीत्यत्र अव्याप्तिः। तत्र सोः समासाद्विहितत्वेन एतत्तद्भ्यां विहितत्वाभावात्। अनञ्समास इति प्रतिषेधवैयर्थ्याच्च। अत `एतत्तदर्थगतसङ्ख्याभिधायिनः सो`रिति व्याख्येयम्।


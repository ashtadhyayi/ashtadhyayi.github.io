---
index:  1.4.3
vrittiindex:  264
sutra:  यू स्त्र्याख्यौ नदी
vritti:  balamanorama 
---

हे बहुश्रेयसी सिति स्थिते नदीकार्यं वक्ष्यन्नदीसंज्ञामाह--यूस्त्र्याख्यौ नदी। ईश्चौउश्च यू। पूर्वसवर्णदीर्घः। `दीर्घाज्जसि चे`ति निषेधाऽभावश्छान्दसः। व्याख्यानाद्दीर्घयोरेव ग्रहणम्। स्त्रियमाचक्षाते स्त्र्याख्यौ। शब्दावित्यर्थाल्लभ्यते। `यू` इतितद्विशेषणं, ततस्तदन्तविधिः। `स्त्रिया`मित्येव सिद्धे `आख्या`ग्रहणं नित्यस्त्रीलिङ्गलाभार्थम्। द्वित्वे नदीत्येकवचनं छान्दसम्। तदाह--इदूदन्तावित्यादिना। यू किम् ?। मात्रे। `आण्नद्याः` इति न भवति। स्त्रीलिङ्गाविति किम् ?। वातप्रम्ये। नित्येति किम्?। ग्रामण्ये।


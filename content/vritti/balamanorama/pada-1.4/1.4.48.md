---
index:  1.4.48
vrittiindex:  536
sutra:  उपान्वध्याङ्वसः
vritti:  balamanorama 
---

उपान्वध्याङ्वसः। उप अनु अधि अङ् इत्येतेषां द्वन्द्वः। उपान्वध्याङ्पूर्वो वसिति विग्रहे शाकपार्थिवादित्वात्समासः। तदाह--उपादिपूर्वस्येति। उपवसतीत्यादि। वैकुण्ठे वसतीत्यर्थः। उपसर्गा आधारत्वद्योतकाः। अत्र `वसेरश्यर्थस्य प्रतिषेधः` इति वार्तिकम्। तत्राऽर्थशब्दो निवृत्तिवचनः। `अर्थोऽभिधेयरैवस्तुप्रयोजननिवृत्तिषु` इत्यमरः। भोजनस्याऽर्थो निवृत्तियस्मात्प्रतीयते सोऽश्यर्थः। भोजननिवृत्तिवाचकस्य अशेराधारस्य कर्मत्वप्रतिषेध इति यावत्।


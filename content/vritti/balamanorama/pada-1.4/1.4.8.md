---
index:  1.4.8
vrittiindex:  255
sutra:  पतिः समास एव
vritti:  balamanorama 
---

अथ पतिशब्दे विशेषं दर्शयति--पतिः समास एव। `शेषो घ्यसखी`त्यतो `घी`त्यनुवर्तते। तदाह पतिशब्द इति। पत्या। पत्ये इति। घित्वाऽभावान्नात्वगुणाऽभावे यणि रूपम्। पत्युरिति। `ख्यत्या`दित्युत्त्वम्। पत्याविति। घित्वाऽभावात् `अच्च घेः` इत्यस्य प्रवृत्तेरभावे `औत्` इति ङेरौत्त्वे यणि रूपम्। आरम्भसामर्थ्यादेव नियमार्थत्वे सिद्धे एवकारस्तु `पतिरेव समासे घि`रिति विपरीतनियमव्यावृत्त्यर्थः। तेन सुहरिणेत्यादि सिध्यति। समासे तु भूपतये इति। `भूपतिने`त्याद्युपलक्षणम्। `सीतायाः पतये नमः` इत्यादि त्वार्षम्। 


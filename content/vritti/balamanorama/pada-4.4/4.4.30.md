---
index:  4.4.30
vrittiindex:  1559
sutra:  प्रयच्छति गह्य्रम्
vritti:  balamanorama 
---

प्रयच्छति गह्य्रम्। तदिति द्वितीयान्तमनुवर्तते। गर्ह्यं प्रयच्छतीत्यर्थे द्वितीयान्ताट्ठगित्यर्थः। द्विगुणार्थं द्रव्यं द्विगुणमिति। द्वैगुणिक इति वक्ष्यमाणोदाहरणे द्विगुणशब्देन द्विगुणार्थं द्रव्यं विवक्षितमित्यर्थः। तत्प्रय्च्छति द्वैगुणिक इति। द्विगुणीभवितुं स्वद्रव्यमृणं प्रयच्छतीत्यर्थः। `अशीतिभागो वृद्धिः स्यान्मासि मासि सबन्धकः` इत्यादिधर्मशास्त्रविरुद्धत्वादिह गह्य्रमिति भावः। 


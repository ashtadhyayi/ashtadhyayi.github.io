---
index:  8.4.11
vrittiindex:  1040
sutra:  प्रातिपदिकान्तनुम्विभक्तिषु च
vritti:  balamanorama 
---

प्रातिपदिकान्त। पूर्वपदस्थादिति। `पूर्वपदात्संज्ञाया`मित्यतस्तदनुवृत्तेरिति भावः। एषु स्थितस्येति। प्रातिपदिकान्ते नुमि विभक्तौ च विद्यमानस्येत्यर्थः। वा स्यादिति। `वा भावकरणयो`रित्यतस्तदनुवृत्तेरिति भावः। प्रातिपदिकान्ते इति। `उदाहरणं वक्ष्यते` इति शेषः। माषवापिणाविति। माषान् वपेते इति विग्रहः। `बहुलमाक्षीक्ष्ण्ये` इति जातावपि सुप्युपपदे णिनिः। उपपदसमासः। वापिन्शब्दस्य कृदन्तत्वेन प्रातिपदिकत्वात्तदन्तनस्य णत्वमिति भावः। नुमीति। `उदाह्रियते` इति शेषः। व्रीहिवापाणीति। `कृषीवलकुलानी`ति शेषः। व्रीहिन्वपन्ती`ति विग्रहः। कर्मण्यण्। व्रीहिवापशब्दान्नपुंसकात् `जश्शसोश्शिः` `नपुंसकस्य झलचः` इति नुमि `सर्वनामस्थाने चे`ति दीर्घः। नुमो नस्य णत्वमिति भावः। विभक्ताविति। `उदाह्रियते` इति शेषः। माषवापेणेति। तृतीयाविभक्तिस्थत्वान्नस्य णत्वम्। इत्यादीति। णत्वाऽभावपक्षे माषवापिनौ, माषवापानि, माषवापेनेत्युदाहार्यमिंति भावः। 


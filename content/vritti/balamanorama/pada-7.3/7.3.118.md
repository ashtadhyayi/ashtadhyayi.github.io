---
index:  7.3.118
vrittiindex:  254
sutra:  औत्
vritti:  balamanorama 
---

ङौ सखि इ इति स्थिते घित्वाभावात् `अच्च घे`रित्यस्याऽप्रवृत्त्या सवर्णदीर्घे प्राप्ते-औत्। `इदुद्भ्यामि`ति सूत्रमनुवर्तते। `ङेरा`मित्यतो `ङे`रिति च, तदाह--इदुद्भ्यामित्यादिना। ननु घिसंज्ञकेषु हरिकव्यादिषु `अच्च घेः` इति प्रवर्तते, नदीसंज्ञकेषु तु `इदुद्भ्या`मिति पूर्वसूत्रं प्रवर्तते, अतः सूत्रद्वयविषयादन्यौ सखिपतिशब्दौ एवास्य सूत्रस्य विषय इति व्यक्तम्, एवं च उकारानुवृत्तिर्व्यर्थेत्यत आह--उकारेति। उकारानुवृत्तिः `अच्च घेः` इत्युत्तरसूत्रेऽनुवृत्त्यर्थेत्यर्थः। सख्यौ इति। ङेरौत्त्वे यणि रूपमिति भावः। सुसखेति। प्रादिसमासः। `राजाहः सखिभ्यष्ट`जिति टच् तु न भवति, `न पूजना`दिति निषेधात्। `अनङ् सौ` उपधादीर्घः, हल्ङ्यादिलोपः, `न लोपः` इति नकारलोप इति भावः।


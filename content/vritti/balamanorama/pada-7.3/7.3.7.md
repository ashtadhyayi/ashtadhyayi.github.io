---
index:  7.3.7
vrittiindex:  1528
sutra:  स्वागतादीनां च
vritti:  balamanorama 
---

स्वागतादिगणे-स्वागत, स्वध्वर इति पठितं, तत्र विशेषमाह--स्वागतादीनां च। `न य्वाभ्यां पदान्ताभ्यां पूर्वौ तु ताभ्यामैच` इति प्रकरणे `न कर्मव्यतिहारे` इत्यस्मादुत्तरं सूत्रमिदम्। ऐज्न स्यादिति। शेषपूरणमिदम्। `न य्वाभ्यां पदान्ताभ्यां पूर्वौ तु ताभ्यामैच` इति प्राप्त ऐज्न स्यादित्यर्थः। स्वाध्वरिक इति। स्वध्वर इत्याहेत्यर्थः। अथ स्वागतादिगणशेषमुदाहरति--स्वङ्गस्येति। व्याङ्गिरिति। व्यङ्गस्यापत्यमिति विग्रहः। व्यडस्येति। न विद्यते डो यस्य स अडः, विगतोऽडो व्यडः। स्वापतेयमिति। `पथ्यतिथिवसतिस्वपतेर्ढञ्`। द्वारादित्वादैच् प्राप्तो निषिध्यते। 


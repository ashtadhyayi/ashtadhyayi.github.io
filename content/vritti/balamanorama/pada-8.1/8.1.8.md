---
index:  8.1.8
vrittiindex: 
sutra:  वाक्यादेरामन्त्रितस्यासूयासंमतिकोपकुत्सनभत्र्सनेषु
vritti:  balamanorama 
---

वाक्यादेः। `द्वे स्त` इति शेषः। यद्यपि कोपाद्भर्त्सनम्, असूयया कुत्सनं, तथापि विनापि कोपाऽसूये भर्त्सनकुत्सनयोः शिष्यादौ संभवात्पृथग्ग्रहणमिति भाष्ये स्पष्टम्। सुन्दरेति। सोन्दर्यमसहमानस्येदं वाक्यम्। देवेति। तव वन्दनं सम्मतिमित्यर्थः। दुर्विनीतेति। क्रोधाविष्टस्य वाक्यम्। ज्ञास्यसीति। `दुर्विनयस्य फल`मिति शेषः। धानुष्केति। युद्धाऽसमर्थं प्रति निन्देयम्। चोरेति। चोरं प्रति अवाच्यवादोऽयम्। 


---
index:  8.1.12
vrittiindex: 
sutra:  प्रकारे गुणवचनस्य
vritti:  balamanorama 
---

प्रकारे गुणवचनस्य। प्रकारशब्दः सादृश्ये वर्तते, व्याख्यानादित्यभिप्रेत्याह--सादृश्ये द्योत्य इति। गुणवचनशब्देन `आकडारा`दिति सूत्रस्थभाष्यपरिगणिताः शब्दा गृह्यन्त इति `वोतो गुणवचना`दित्यादौ प्रपञ्चितमिदम्। तेनेति। कर्मधारयवत्त्वेनेत्यर्थः। पुंवद्भाव इति। `पुंवकर्मधारये`त्यनेने`ति शेषः। पटुपट्वीति। पट्वीशब्दस्य द्विर्वचने कर्मधारयवत्त्वात् `पुवत्कर्मधारये`ति पूर्वखण्डस्य पुंवत्त्वे रूपमिति भावः। यद्यपि बहुव्रीहिवत्त्वेऽपि `स्त्रियाः पुंव`दिति पुंवत्त्वादिदं सिद्धं, तथापि कारिकेत्यादिकोपधादिष्वपि पुंवत्त्वार्थं `कर्मधारयव`दिति वचनमिति भावः। पटुपटुरिति। `वोतो गुणवचना`दिति ङीषभावे पुंसि च द्विर्वचने रूपम्। पटुसदृश इति। `इत्यर्थ` इति शेषः। फलितमाह--ईषत्पटिरिति। इह गुणवचनशब्दस्य गुणोपसर्जनद्रव्यवाचित्वमेवेति भ्रमं निरस्यति--गुणोपसर्जनेति। शुक्लशुक्लं रूपमिति। शुक्लसदृशमित्यर्थः। ईषच्छुक्लमिति यावत्। एवं शुक्लशुक्लः पट इति बोध्यम्। 


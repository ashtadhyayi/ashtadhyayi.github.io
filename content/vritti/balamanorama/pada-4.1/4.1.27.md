---
index:  4.1.27
vrittiindex:  480
sutra:  दामहायनान्ताच्च
vritti:  balamanorama 
---

दामहायनान्ताच्च। `सङ्ख्यादेः` `ङी`विति चानुवर्तते। तदाह--सङ्ख्यादेरिति। अव्ययग्रहणं तु नानुवर्तते, अस्वरितत्वादिति भावः। बहुव्रीहिविशेषणत्वादेव सिद्धेऽन्तग्रहणं स्पष्टार्थम्। दामान्ते इति द्विदामन्शब्दे दामान्ते `डाबुभाभ्या`मिति डापि `अन उपधालोपिनः` इति ङीपि, `अनो बहुव्रीहे`रिति ङीप्प्रतिषेधे च-प्राप्ते, द्विहायनीत्यत्रापि हायनान्तेऽदन्तत्वाट्टापि प्राप्ते `दामहायनान्ताच्चे`ति वचनमित्यर्थः। द्विदाम्नीति। द्वे दामनी यस्या इति विग्रहः। ङीपि `अल्लोपोऽनः` इति भावः। नन्वव्ययग्रहणानुवृत्तौ किं बाधकमित्यत आह्म अव्ययग्रहणेति। उद्दामेति। उद्दामेति। उत्क्रान्तं दाम यस्या इति विग्रहः। डाब्विषेधावपीति। अपिना `अन उपधे`ति ङीप् गृह्यते, अन्ग्रहणे अनर्थकस्यापि ग्रहणात्। अथ हायनान्तस्य उदाहरति--द्विहायनी बालेति। द्वौ हायनौ यस्या इति विग्रहः।


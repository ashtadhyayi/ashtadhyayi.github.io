---
index:  4.1.101
vrittiindex:  1087
sutra:  यञिञोश्च
vritti:  balamanorama 
---

यञिञोश्च। `गोत्रे` इत्यधिकृतं यञिञोर्विशेषणं, नतु विधेयस्य फकः, व्याख्यानात्। तदाह--गोत्रे यौ यञिञाविति। सामर्थ्याद्यून्ययम्। न हि गोत्रप्रत्ययात् गोत्रप्रत्ययोऽस्ति, `एको गोत्रे` इति नियमात्। अनातीति। गर्गस्य गोत्रं गार्ग्यः। गर्गादित्वाद्यञ्। गार्ग्यस्यापत्यं युवेत्यर्थे यञन्तात्फकि आयन्नादेश `अनाती`ति पर्युदासात् `आपत्यस्य चे`ति यलोपाऽभावे णत्वे `गार्ग्यायण` इति रूपमित्यर्थः। दाक्षायण इति। दक्षस्य गोत्रापत्यं दाक्षिः, अत इञ्, दाक्षेरपत्यं युवा दाक्षायणः। इञन्तात्फक्। गोत्रे किम् ?। सुतङ्गमस्यादूरभव इत्यर्थे `सुतङ्गमादिभ्य इ`ञितीञि सौतङ्गमेरपत्ये न फक्।


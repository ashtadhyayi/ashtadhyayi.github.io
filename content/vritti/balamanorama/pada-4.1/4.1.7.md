---
index:  4.1.7
vrittiindex:  450
sutra:  वनोर च
vritti:  balamanorama 
---

वनोर च। वनः र च इति च्छेदः। `र`इति लुप्तप्रथमाकम्, अकार उच्चारणार्थः। चकारात्ङीप्समुच्चीयते। `वन`इति पञ्चम्यन्तम्। तेन वन्प्रत्ययान्तं तदन्तं च विवक्षितम्। `प्रातिपदिका`दित्यधिकृतम्। तदाह-वन्नन्तादित्यादिना। अन्तादेश इति। `प्रकृते`रिति शेषः। नान्तत्वादेव ङीप्प्राप्तः, तत्संनियोगेन रेफमात्रमिह विधेयम्। सामान्येति। अनुबन्धविनिर्मुक्त `वन`ग्रहणस्य त्रिष्वपि साधारणत्वादिति भावः।


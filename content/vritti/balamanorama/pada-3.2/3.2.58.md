---
index:  3.2.58
vrittiindex: 
sutra:  स्पृशोऽनुदके क्विन्
vritti:  balamanorama 
---

स्पृशोऽनुदके। अनुदके सुपीति। उदकशब्दबिन्ने सुबन्ते इत्यर्थः। `सुपि स्थः` इत्यतः `सपी`त्यनुवर्तते इति भावः। घृतस्पृगिति। घृतं स्पृशतीति विग्रहे क्विन्। उपपदसमासः। सुब्लुक्। घृतस्पृशशब्दात्सुबुत्पत्तिः। सोर्हल्ङ्यादिलोपः। `क्विन्प्रत्ययस्ये`ति कुत्वस्याऽसिद्धत्वात् पूर्वं `व्रश्चे`ति षः।तस्य जश्त्वेन डः। तस्य कुत्वेन गः। तस्य चर्त्वाविकल्प इति भावः। घृतस्पृग्भ्याम्। घृतस्पृक्षु। अथ `क्विन्प्रत्ययस्य कुः` इत्यत्र `क्विनः कुः` इत्यतावतैव क्विन्नन्तस्येति लब्धे प्रत्ययग्रहणं क्विन् प्रत्ययो यस्मादिति बहुव्रीहिलाभायेत्युक्तं युक्शब्दनिरूपणावसरे, तस्य प्रयोजनमाह--क्विप्यपिकुत्वमिति। `सति भवती`ति शेषः। अनुदके सुप्युपपदे तावत् स्पृशेः क्विन् विहितः। अतो निरुपसर्गात् स्पृशेः क्विबेव। तस्य संप्रति क्विन्नन्तत्वाऽभावेऽपि कुत्वं भवत्येव, बहुव्रीह्याश्रयणेन कदाचित् क्विन्नन्तत्वमात्रेणापि क्विन्प्रत्ययान्तत्वयोग्यतालाभादिति भावः। षडगकाः प्राग्वदिति। षत्वजश्त्वकुत्वचर्त्वैरिति भावः। इति शान्ताः। अथ षान्ताः। दधृष्शब्दस्य व्युत्पतिं?त दर्शयति--ञि धृषेति। `आदिर्ञिटुडवः` इति ञिरित्। आकारस्तु `उपदेशेऽजनुनासिक` इति इत्। ऋत्विगादिनेति। क्विन्नादित्रयं निपात्यते। क्पिनि लुप्ते धृष् इत्यस्य द्वित्वं। `उरत्` रपरत्वम्। `हलादिः शेषः`। कित्त्वान्न लघूपधगुणः, दधृष् इति रूपम्। ञ्नित्यादिर्नित्य`मित्याद्युदात्तनिवृत्त्यर्थमन्तोदात्तनिपातनम्। कुत्वात्पूर्वमिति। जश्त्वं प्रति कुत्वस्याऽसिद्धत्वात्प्रथमं जस्त्वेन षस्य डकार इत्यर्थः। गः क इति। `क्विन्प्रत्ययस्ये`ति डस्य कुत्वेन गकारः, तस्य चर्त्वेन ककार इत्यर्थः। रत्नमुडिति। `मुष स्तेये`क्विप्, उपपदसमासः सुब्लुक्, हल्ङ्यादिलोपः, जश्त्वचर्त्वे इति भावः। षष्शब्दो नित्यं बहुवचनान्तः। तस्य बहुवचनेष्वेव रूपाणि दर्शयति--षड्भ्यो लुगिति। `अनेन जश्शसोर्लुकि जश्त्वचर्त्वे` इति शेषः। तदन्तविधिरिति। `षड्भ्यो लुक्, षट्चतुर्भ्यश्चे`त्यनयोराङ्गत्वादिति भावः। 


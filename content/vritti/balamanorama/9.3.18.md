---
index:  9.3.18
vrittiindex:  167
sutra:  व्योर्लघुप्रयत्नतरः शाकटायनस्य
vritti:  balamanorama 
---

व्योर्लघु। व् च य च व्यौ, तयोरिति विग्रहः। `पदस्ये'त्यधिकृतं, तच्च वकारयकाराभ्यां विशेष्यते, विशेषणेन तदन्तविधिः। तेन वान्तस्य यान्तस्य च पदस्येति लभ्यते। अलोऽन्त्यस्येत्यन्त्यस्य भवति, तथाच पदान्तयोर्यवयोरिति फलितम्। लघुः प्रयत्नो यस्योच्चारणे स-लघुप्रयत्नः। अतिशयितो लघुप्रयत्नः--लघुप्रयत्नतरः। अन्यपदार्थस्य च वर्तिपदार्थप्रकर्षापेक्षः प्रकर्षः। लघुतरप्रयत्नक इत्यर्थः। प्रत्येकाभिप्रायमेकवचनम्। आन्तर्याद्यस्य यः, वस्य वः। `अशी'त्यनुवर्तते। शाकटायनमुनिग्रहणाद्विकल्पः। तदाह--पदान्तयोरिति। उच्चारणप्रयत्ने लघुतरत्वं विशदयति-यस्येति। ततश्च `भोय्-अच्युत' इत्यत्र यकारस्य पाक्षिको लघुप्रयत्नो यकारः। वकारोदाहरणं तु `असावादित्य इति वृत्तिः' इति शब्देन्दुशेखरे। 


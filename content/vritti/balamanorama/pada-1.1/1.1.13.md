---
index:  1.1.13
vrittiindex:  103
sutra:  शे
vritti:  balamanorama 
---

शे। एकपदं सूत्रम्। `प्रगृह्य`मित्यनुवर्तते। छन्दसीत्यनुवृत्तौ `सुपां सुलुक्पूर्वसवर्णाच्छेयाडाड�आयाजालः` इति विहितः `शे` इत्येकारान्त आदेशः प्रगृह्यः स्यादित्यर्थः। तदाह--अयमिति। `शे` आदेशे इत्यर्थः। अस्मे इति। अस्मभ्यमित्यर्थः। भ्यसः शे-आदेशः, `लशक्वतद्धिते` इति शकार इत्। `शेषे लोपः`। अस्मे इति रूपम्। अद्विवचनत्वादप्राप्तौ वचनम्। यद्यपि छान्दसमिदं बैदिकप्रक्रियायामेव निबन्ध्यं, तथापि `अस्मे इति` `त्वे इति` इत्याद्यवग्रहे लोकार्थत्वस्यापि सत्त्वादिह तन्निबन्धनम् , पदपाठस्याधुनिकत्वात्। 


---
index:  7.1.24
vrittiindex:  307
sutra:  अतोऽम्
vritti:  balamanorama 
---

ज्ञानशब्दात्सुः `स्वमोर्नपुंसका`दिति तस्य लुकि प्राप्ते--अतोऽम्। `अत` इति पञ्चमी। `अङ्गस्ये`त्यधिकृतं पञ्चम्या विपरिणम्यते, `अत` इत्यनेन विशेष्यते। तेन तदन्तविधिः। `स्वमोर्नपुंसका`दित्यनुवर्तते। तदाह--अतोऽङ्गादिति। अदन्तादङ्गादित्यर्थः। ज्ञानमिति। सोरमि कृते अमि पूर्वरूपमिति भावः। अमोऽम्विधानं तु `स्वमोर्नपुंसका`दिति लुङ्निवृत्त्यर्थम्। ननु `अतो-म्` इत्येवच्छेदोऽस्तु। सोर्मकारादेशे ज्ञानमिति सिद्धेः। अमि च `आदेः परस्ये`त्यकारस्य मकारेऽन्त्यस्य मकारस्य संयोगान्तलोपेनैव ज्ञानमिति सिद्धेरिति चेत्, मैवम्-एवं सति ज्ञानमित्यत्र `सुपि चे`ति दीर्घापत्तेः। न च अदन्तसंनिपातमाश्रित्य प्रवृत्तस्य मादेशस्य तद्विघातकदीर्घनिमित्तत्वं न संभवति, संनिपातपरिभाषाविरोधादिति वाच्यं, `सुपि चे`ति दीर्घे कर्तव्ये संनिपातपरिभाषाया अप्रवृत्तेरित्युक्तत्वादित्यलम्।


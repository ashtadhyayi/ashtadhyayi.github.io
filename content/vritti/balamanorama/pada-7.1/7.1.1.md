---
index:  7.1.1
vrittiindex:  1229
sutra:  युवोरनाकौ
vritti:  balamanorama 
---

युवोरनाकौ। युश्च वुश्च युवुः। समाहारद्वन्द्वे सौत्रं पुंस्त्वम्। तदाह--यु वु एतयोरिति। `अनुनासिकयोरिष्यते` इति वार्तिकलब्धमेतत्। अनुनासिकयोः किम् ?। ऊर्णायुः। ग्लुचुकायनीनामिति। `प्राचामवृद्धा`दिति ग्लुचुकशब्दादपत्ये फिन्, `इतो मनुष्यजातेः` इति ङीष्, समूहे वुञ्। अकादेशः। आदिवृद्धिः। `यस्येति चे`तीकारलोपः। औक्षकमिति। उक्ष्णां समूह इति विग्रहः। वुञ्। अकादेशः। टिलोपः। आदिवृद्धिः। उष्ट्राणां समूह इति विग्रहः। औष्ट्रकम्। उरभ्राः-मेषाः, तेषां समूहः, ओरभ्रकम्। राजकम्-राजन्यकम्। वात्सकम्। मानुष्यकम्। आजकम्। यलोपे प्राप्ते इति। राजन्यशब्दाद्वुञि अकादेशे `आपत्यस्य च` इति यकारस्य लोपे प्राप्ते सतीत्यर्थः।


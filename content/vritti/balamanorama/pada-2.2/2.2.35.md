---
index:  2.2.35
vrittiindex:  889
sutra:  सप्तमीविशेषणे बहुव्रीहौ
vritti:  balamanorama 
---

सप्तमीविशेषणे। `उपसर्जनं पूर्व`मित्यतः पूर्वमित्यनुवर्तते। प्रत्ययग्रहणपरिभाषया सप्तमीति तदन्तग्रहणं। तदाह--सप्तम्यन्तमिति। कण्ठेकाल इति। `कण्ठे तिष्ठतीति कण्ठेस्थः, स कालो यस्येति विग्रहः। `सुपी`ति योगविभागात्कः। `सप्तम्युपमानपूर्वपदस्ये`ति बहुव्रीहि समासः, स्थशब्दलोपश्चे`ति `अनेकमन्यपदार्थे` इति सूत्रे भाष्ये स्पष्टम्। `अमूर्धमस्तका`दिति सप्तम्या अलुक्। अत एवेति। यद्यपि कण्ठेस्थशब्दः प्रथमान्त एवात्र बहुव्रीहौ पूर्वपदं, तस्य कालशब्देन सामानाधिकरण्यमस्त्येवेति कथं सप्तमीग्रहणं व्यधिंकरणपदबहुव्रीहिज्ञापकम्। किंच विशेषणत्वादेव सिद्धे किं वा सप्तमीग्रहणेन ?। तथापि यदा स्थपदमनादृत्य `कण्ठे` इत्यस्याधिकरणत्वं, तस्य च कालरूपे उत्तरपदार्थे उपसङ्क्रमस्तदा `कण्ठे` इत्यस्याऽप्रथमान्तत्वाद्बहुव्रीहेरप्रसक्तेस्तत्र सप्तम्यन्तस्य पूर्वनिपातविधिरभित्तिचित्रायितः स्यात्। ततश्च सप्तमीग्रहणादप्रथमान्तोऽपि बहुव्रीहिः क्वचिदस्तीति विज्ञायते इति योज्यम्। तेन `सच्चास्त्रजन्मा हि विवेकलाभः` इत्यादि सिद्धम्। चित्रगुरिति। उभयोरपि प्रथमानिर्दिष्टत्वेन विग्रहे नियतविभक्तिकत्वेन चान्यतरस्य प#ऊर्वनिपाते प्राप्ते उत्तरपदविशेषणस्यैव पूर्वनिपातार्थं विशेषग्रहणमिति भावः। 


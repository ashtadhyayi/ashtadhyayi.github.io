---
index:  2.2.5
vrittiindex:  707
sutra:  कालाः परिमाणिना
vritti:  balamanorama 
---

कालाः परिमाणिना। परिमाणिपदं व्याचष्टे--परिच्छेद्यवाचिनेति। `काला`इति बहुवचनात्कालविशेषवाचका इत्यर्थः। मासजात इति। अत्र विग्रहे मासः प्रधानम्। समासे तु जातः प्रधानम्। `मासजातो दृश्यता`मित्यादौ जातस्यैव दर्शनकर्मत्वादिप्रतीतेः। विशेषणविशेष्यभावस्तु एकार्थीभावसम्बन्धसाध्यः। एतदेवाभिप्रेत्य मूले क्वचित् पुस्तके `मासो जातस्य यस्य स` इति पठितम्। तत्र विग्रहे जातस्येति परिच्छेद्यपरिच्छेदकभावे षष्ठी। जातपरिच्छेदको मास इति विग्रहवाक्ये बोधः। मासपरिच्छेद्यो जात इति समासाद्बोधः। तत्र मासस्तावज्जननं साक्षात्परिच्छिनत्ति। जननाश्रयं तु देवदत्तं जननद्वारां परिच्छिनत्ति। तथाच `मासपरिच्छेद्यजननाश्रयो देवदत्त` इति समासाद्बोधः फलति। षष्ठीसमासापवादोऽयम्। षष्ठीसमासे तु `जातमास` इति स्यात्। न च मासो जातस्य यस्य स मासजात इति बहुव्रीहिणैवैतत्सिद्धमिति वाच्यं, समानाधिकरणानामेव बहुव्रीहिविधानात्। `निष्ठे`ति जातशब्दस्य पूर्वनिपातापत्तेश्च। `जातिकालसुखादिभ्यः परा निष्ठा वाच्ये`ति जातशब्दस्य परनिपातस्तु न, सुखादावस्य पाठकल्पनायां प्रमाणाऽभावादित्यलम्। द्व्यहो जातस्येति। `तद्धितार्थ` इति समाहारे द्विगुः` `राजाहःसखिभ्यः` इति टच्। `रात्राह्नाहाः पुंसी`ति पुंस्त्वम्। 


---
index:  7.2.54
vrittiindex:  855
sutra:  लुभो विमोहने
vritti:  balamanorama 
---

लुभो विमोहने। `लुभ` इति पञ्चमी। `लुभ विमोहने` तुदादिः। `विमोहनं व्याकुलीकरण`मिति वृत्तिः। `लुभ गार्ध्ये` दिवादिः। अत्र तौदादिकस्यैव ग्रहणं, तस्यैव विमोहनार्थकत्वात्। नतु दैवादिकस्य, तस्य गार्ध्यार्थकत्वात्। तदाह-- न तु गार्ध्ये इति। `तीषसहे`ति क्त्वायां विकल्पे प्राप्ते, निष्ठायां तु `यस्य विभाषे`ति निषेधे प्राप्ते वचनम्। लुभित इति। विमोहित इत्यर्थः। गार्ध्ये तु लुब्ध इति। अभिकाङ्क्षवानित्यर्थः। `मतिबुद्धिपूजार्थेभ्यश्चे`ति कर्तरि क्तः। 


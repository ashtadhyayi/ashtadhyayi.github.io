---
index:  2.1.80
vrittiindex:  742
sutra:  कुमारः श्रमणादिभिः
vritti:  balamanorama 
---

कुमारः श्रमणा। कुमारशब्दः श्रमणादिभिः समानाधिकरणैः समस्यते स तत्पुरुष इत्यर्थः। कुमारश्रमणेति। `पुंवत्कर्मधारये`ति पुंवत्त्वम्। श्रमणा=परित्यक्तसर्वसङ्गा। ननु सूत्रे कुमारशब्दस्य पुंलिङ्गस्यैव पाठात्कथमिह स्त्रीलिङ्गस्योदाहरणमित्यत आह--इहेति। ननु गणे स्त्रीलिङ्गानामेव पाठे सूत्रस्य कथं तेषु प्रवृत्तिः ?। नच लिङ्गविशिष्टपरिभाषयेति वाच्यं तत्सद्भावे प्रमाणाऽभावादित्यत आह--लिङ्गेति। एतदेवेति। एतदपीत्यर्थः। `युवा खलती`ति सूत्रे जरतीग्रहणस्यापि तज्ज्ञापकत्वात्। न हि युवन्शब्दस्य जरतीसामानाधिकरण्यमस्ति। 


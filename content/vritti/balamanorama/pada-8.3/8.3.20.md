---
index:  8.3.20
vrittiindex:  168
sutra:  ओतो गाग्र्यस्य
vritti:  balamanorama 
---

अतो गार्ग्यस्य। `ओत` इति पञ्चमी। `व्यो`रित्यतो यग्रहणमनुवर्त्तते, नतु वकारोऽपि, ओतः परस्य तस्याऽसंभवात्। `पदस्ये` त्यधिकृतं यकारेण विशेष्यते, ततस्तदन्तविधिः। तेन ओकारात्परो यो यकारस्तदन्तस्य पदस्येति चार्थो लभ्यते। अलोऽन्त्यपरिभाषया च पदान्तस्य यकारस्येति फलितम्। `भोभगो` इत्यतोऽशीत्यनुवर्तते। `लोपश्शाकल्यस्ये`त्यतो `लोप` इत्यनुवर्तते। सच पूर्वविगितलघुप्रयत्नस्य न भवति, विधानसामर्थ्यात्, तदाह--ओकारादिति। ननु लोपस्य कथं नित्यत्वं, `गार्ग्य`ग्रहणादित्यत आह--गार्ग्यग्रहणमिति। व्याख्यानादिति भावः। भो अच्युतेति। अलघुप्रयत्नपक्षे यकारस्य नित्यं लोपः। लघुप्रयत्नपक्षे-भोयज्युतेति। अत्र लघुप्रयत्नस्य विधिसामर्थ्यान्न लोपः। तोयमिति। अत्र यकारस्य पदान्तत्वाभावादोतो गार्ग्यस्येति न भवति। अनेनाऽत्र `भोभगो` इति नानुवर्तते इति सूचितम्। 


---
index:  8.3.62
vrittiindex:  1292
sutra:  सः स्विदिस्वदिसहीनां च
vritti:  balamanorama 
---

सः स्विदि। सः स्विदीति छेदः। `स्तौतिण्योरेव षण्यभ्यासा`दिति सूत्रं स्तौतिवर्जमनुवर्तते। `सहे साडः सः` इत्यतः स इति षष्ठ�न्तं च। तदाह-- अभ्यासेण इति। सकारविधिर्नियमार्थ इत्याह-- सस्य स एवेति। सुनोतेः सनि `स्तौतिण्योरेवे`ति नियमादुत्तरखण्डस्य षत्वाऽभावे अभिसुसूषतीत्यत्र `उपसर्गात्सुनोती`त्यभ्यासस्य षत्वमाशङ्क्याऽऽह-- स्थादिष्वेवेति। शैषिकादिति। सन्विधायकसूत्रस्थमिदं वार्तिकम्। शैषिकात्सरूपः शैषिकः प्रत्ययो न। मतुबर्थीयात्सरूपो मतुबर्थिकः प्रत्ययो नेत्यन्वयः। शेषाधिकारे। विहितः शैषिकः। भवार्थे अधायात्मादित्वाठ्ठञ्। मतुबर्थे भवो-- मतुबर्तीयः। गहादित्वाच्छः। मतुबर्थोऽस्यास्तीति मतुबर्थिकः। `अत इनिठनौ` इति ठन्। शालीये इति। शालायां भवः शालीयः। `वृद्धाच्छः`। शालीये भव इत्यर्थे शालीयशब्दात्पुनः छो नेत्यर्थः। आहिच्छत्रे भव इति। आहिच्छत्रशब्दो भवार्थे अणन्तः। ततो भवार्थे `वृद्धाच्छः` इति छ एव भवति नतु पुनरणिति भावः। ननु जुगुप्सिषते इत्यादौ कथं सन्नन्तात् सन्नित्यत आह-- सरूप इत्यनुषज्यते इति। `सन्नन्तान्न सनिष्यते` इत्यत्रापि सरूप इत्यनुषज्यते इत्यर्थः। नन्वेवमपि जुगुप्सिषते इत्यत्र सरूपस्य सनः कथं प्रवृत्तिरित्यत आह-- अर्थद्वारेति। शब्दतो वैरूप्यस्याऽसंभवादर्थद्वारकमेव सारूप्यं विवक्षितमिति भावः। तेनेति। इच्छासन्नन्तादिच्छासन्नेति लभ्यते इत्यर्थः। स्वार्थेति। स्वार्थसन्नन्तात्तु इच्छासन् भवत्येवेत्यर्थः। इति सन्नन्तप्रक्रिया। 


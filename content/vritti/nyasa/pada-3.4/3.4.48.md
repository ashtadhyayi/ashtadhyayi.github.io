---
index:  3.4.48
sutra:  हिंसार्थाञ्च समानसकर्मकाणाम्।
vritti:  nyasa
---

धातुसम्बन्धाधिकारादनुप्रयोगेण भवितव्यम्, द्विष्ठत्वात्। तत्र प्रत्यासत्तेरनुप्रयोगधात्वपेक्षयैव समानकर्मत्वं विज्ञायत इत्याह-- `अनुप्रयोगधातुना` इत्यादि। `कालयति` इति। `{वेल कालोपदेशे (काल इति पृथग्धातुरित्येके)-धा।पा। कल क्षेपे-धा।पा।} काल विक्षेपे (धा।पा।१८८०)। `दन्तताडम्` इति। `तड आघाते` (धा।पा।१५७९), चुरादिरेव। `दण्डेनाहत्य` इत्यादि। अत्र हन्तेश्चौरः कर्म , अनुप्रयोगधातोश्च गौरिति समानकर्मकत्वाभावः। तेन क्त्वाप्रत्यय एव भवति। `आहत्य` इति। `अनुदात्तोपदेश` (6.4.37) इत्यादिनाऽनुनासिकलोपः, `ह्यस्वस्य पिति कृति तुक्` (6.1.69)॥

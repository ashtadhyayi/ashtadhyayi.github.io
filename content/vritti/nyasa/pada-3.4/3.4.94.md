---
index:  3.4.94
sutra:  लेटोऽडाटौ।
vritti:  nyasa
---

`पर्यायेण` इति। अथ युगपदेव कस्मान्न भवतः? एवं मन्यते-- टितावेतौ विधीयेते, टित्त्वञ्चादिविधानार्थंम्। न च युगपद्()द्वयोरादित्वं भवति, एकेनैवादिदेशस्यावष्टब्धत्वान्न युक्तं यौगपद्यमिति। `जोषिषत्` इत्यादीव्युदाहरणानि `सिब्बहुलं लेटि` (3.1.34) इत्यत्र व्युत्पादितानि। अत्रापि व्युत्पाद्यन्ते। `जोषिषत्` इति-- `जुषी प्रीतिसेवनयोः` (धा।पा।१२८८), सिप इकार उच्चारणार्थः, अनेनाट्, `इतश्च लोपः परस्मैपदेषु` (3.4.97) इतीकारलोपः `आर्धधातुकस्येड्वलादेः` (7.2.35) इतीट्, लघूपधगुणः, `आदेशप्रत्यययोः` ८।३।५९) इति षत्वम्। `तारिषत्` इति-- `तृ प्लवनतरणयोः` (धा।पा।९६९), `सार्वधातुकार्धधातुकयोः` (7.3.84) इति व्यत्ययेन धात्वकारस्य दीर्घः। शेषं पूर्ववत्। `मन्दिवत्` इति--`मदि स्तुतिमोदमदस्वप्नकान्तिगतिषु` (धा।पा।१३) इदितो नुम्` (7.1.58)। `पदाति` इति। `पद गतौ` (धा।पा।११६९) दिवादावनुदात्तेत् , व्यत्ययेन परस्मैपदम्; शप्प्रत्ययश्च, अटा सहाकः सवर्णे (6.1.97) दीर्घत्वम्, तिप्। इकारलोपोऽत्र न भवति; तद्विधौ `वैतोऽन्यत्र` (3.4.96) इत्यतो वाग्रहणानुवृत्तेः। `च्यावयति` इति। `च्युङ् ज्युङ प्रुङ प्लुङ गतौ` (धा।पा।९५५--९५८), हेतुमण्णिच्॥

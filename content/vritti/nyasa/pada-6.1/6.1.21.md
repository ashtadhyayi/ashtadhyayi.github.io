---
index:  6.1.21
sutra:  चायः की।
vritti:  nyasa
---

अथ किमर्थं दीर्घोच्चारणम्(), यावता ह्यस्वादेशेऽपि `अकृत्सार्वधातुकयोः` (७।४।२५) इति दीर्घत्वेन चेकीयत इति सिद्धत्येव? इत्याह--`दीर्घोच्चारणम्()` इत्यादि। कथं पुनः `यङि च` (७।४।३०) इत्युच्यमाने आदेशो यङ्लुकि स्यात्()? प्रत्ययलक्षणेन स्यात्()। अथापि `न लुमताङ्गस्य` (१।१।६३) इति प्रत्ययलक्षणं प्रतिषिध्यते? एवमप्यस्मादेव दीर्घोच्चारमाद्यङ्लुकि भवतीति विज्ञायते, अन्यथा तदपार्थकं स्यात्()!
`चेकीतः` इति। तसन्तमेतत्()। `यङोऽचि च` (2.4.74) इति यङो लुक्()॥

---
index:  3.2.136
sutra:  अलंकृञ्निराकृञ्प्रजनोत्पचोत्पतोन्मदरुच्यपत्रपवृतुवृधुसहचर इष्णुच्।
vritti:  nyasa
---

अलम्पूर्वः करोतिः, पुनः स एव निराङपूर्वः, `जनी प्रादुर्भावे` (धा।पा।११४९) प्रपूर्वः;`{पचि धा।पा।} पच व्यक्तीकरण` (धा।पा।१७४);`पद गतौ` (धा।पा।१८९८), पतिमन्ये पठन्ति;`शल हुल पत्लृ गतौ` (धा।पा।८४३,८४४,८४५)। `{मदी हर्षग्लेपनयोः`-धा।पा।)मदी तृप्तिसाधने` (धा।पा।८१५)-- एते पदादय उत्पूर्वाः। `रुच {दीप्तवभिप्रीतौ च` -धा।पा।} दीप्तौ` (धा।पा।७४५); `त्रपूष् लज्जायाम्` (धा।पा।३७४) अपपूर्वः, `वृतु वत्र्तने` (धा।पा।७५८), `वृधु वृद्धौ` (धा।पा।७५९), `षह मर्षणे` (धा।पा।१८०९), `चर गत्यर्थः` (धा।पा।५५९)-- एभ्य इष्णुज् भवति, {तृणोऽपवादः इति, मु।पाठः} तृनोऽपवादः। यदा त्वलम्पूर्वः करोतिर्मण्डने वत्र्तते, तदा `क्रुधमण्डार्थेभ्यश्च` (३।२।१५१) इति युच् प्राप्नोति;पूर्वविप्रतिषेधश्च वक्तव्यः; अन्यथा मण्डनादन्यत्र सावकाशमिष्णुचं परत्वाद्बाधते। येऽत्र सोपसर्गाः पठ()न्ते, तेभ्य एतदुपसर्गपूर्वेभ्य एव भवति, अन्येभ्यस्त्वनियमेन॥

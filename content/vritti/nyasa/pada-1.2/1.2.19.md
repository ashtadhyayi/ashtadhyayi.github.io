---
index:  1.2.19
sutra:  निष्ठा शीङ्स्विदिमिदिक्ष्विदिधृषः।
vritti:  nyasa
---

`शीङ स्वप्ने` (धा।पा।१०३२) , `ञिष्विदा गात्रप्रक्षरणे` (धा।पा।११८८), `ञिमिदा स्नेहने` (धा।पा।१२४३), `ञिक्ष्विदा स्नेहनमोचनयोः` (धा।पा।१२४४), `ञिधृषा प्रागल्भ्ये` (धा।पा।१२६९)। `शयिततवान्` इति। `अत्वसन्तस्य चाधातोः` (6.4.14) इति दीर्घः। `शयितः` इति। `गत्यथाकर्मक` (3.4.72) इत्यादिना कर्तरि क्तः। `प्रस्वेदितः` इत्यादौ `आदिकर्मणि क्तः कर्तरि च` (3.4.71) इत्यनेन प्रशब्द आदिकर्म = प्रारम्भं द्योतयति।`प्रधर्षितः` इति। वैयात्यादन्यत्रेदमुदाहरणम्। तत्र हि `धृषिशसीवैयात्ये` (7.2.19) इतीट्प्रतिषेधेन भवितव्यम्। प्रकृतिग्रहणे यङलुको ग्रहणं स्मरति। अतो यङलुको `एरनेकाचः` (6.4.82) इत्यादिना यणादेशः॥

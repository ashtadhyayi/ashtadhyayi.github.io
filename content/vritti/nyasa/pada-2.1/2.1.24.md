---
index:  2.1.24
sutra:  स्वयं क्तेन।
vritti:  nyasa
---

`तस्य द्वितीयया सह सम्बन्धो नोपपद्यते` इति। द्वितीयार्थासम्भवात्। इतिशब्दो हेतौ। यतस्तस्य द्वितीयया सह सम्बन्धोऽनुपपन्नस्तस्माद्द्वितीयाग्रहणमुत्तरार्थमनुवत्र्तते, न त्वेतदर्थम्। `स्वयंधौतौ पादौ` इति। `धावु गतिशुद्धयोः` (धा।पा।६०१), अस्योदित्त्वाद्विभाषितेट्। `यस्य विभाषा` (7.2.15) इतीट्प्रतिषेधः। `च्छवोः शूडनुनासिके चट (6.4.19) इत्यूठ्। `एत्येधत्यूठसु` (6.1.86) इति वृद्धिः। `स्वयंविलीनमाख्यम्` इति। `लीङ श्लेषणे` (धा।पा।११३९), `स्वादय ओदितः` (का।८।२।४५) इत्योदित्त्वात् `ओदितश्च` (8.2.45) इति नत्वम्। `कृद्ग्रहणे गतिकारकपूर्वस्यापि ग्रहणम्` (व्या।प।१२६) इति गतिपूर्वस्यापि समासो भवति। कः पुनरत्र समासे सति विशेषः यावता विनापि तेनैतद्रूपं सिध्यतीत्याह-- `ऐकपद्यम्` इत्यादि॥
